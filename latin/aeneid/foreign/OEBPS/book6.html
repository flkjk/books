<?xml version='1.0' encoding='utf-8'?>
<!DOCTYPE html PUBLIC '-//W3C//DTD XHTML 1.1//EN' 'http://www.w3.org/TR/xhtml11/DTD/xhtml11.dtd'>
<html xmlns="http://www.w3.org/1999/xhtml">
<head>
<meta name="generator" content="HTML Tidy for HTML5 for Linux version 5.6.0"/>
<meta http-equiv="Content-Type" content="application/xhtml+xml; charset=utf-8"/>
<title>Virgil's Aeneid in Latin</title>




<link href="0.css" rel="stylesheet" type="text/css"/>
<link href="1.css" rel="stylesheet" type="text/css"/>
<link href="pgepub.css" rel="stylesheet" type="text/css"/>
<meta name="generator" content="Ebookmaker 0.11.30 by Project Gutenberg"/>
</head>
<body class="x-ebookmaker">
<p><br/>
<br/>
<br/>
<a id="liber06"/></p>

<h3 id="pgepubid00017">LIBER VI<br/></h3>
<p>SIC fatur lacrimans, classique immittit habenas,<br/>
et tandem Euboicis Cumarum adlabitur oris.<br/>
Obvertunt pelago proras; tum dente tenaci<br/>
ancora fundabat naves, et litora curvae<br/>
praetexunt puppes. Iuvenum manus emicat ardens<br/>
litus in Hesperium; quaerit pars semina flammae<br/>
abstrusa in venis silicis, pars densa ferarum<br/>
tecta rapit silvas, inventaque flumina monstrat.<br/>
At pius Aeneas arces, quibus altus Apollo<br/>
praesidet, horrendaeque procul secreta Sibyllae<br/>
antrum immane petit, magnum cui mentem animumque<br/>
Delius inspirat vates, aperitque futura.<br/>
Iam subeunt Triviae lucos atque aurea tecta.<br/></p>
<p>Daedalus, ut fama est, fugiens Minoia regna,<br/>
praepetibus pennis ausus se credere caelo,<br/>
insuetum per iter gelidas enavit ad Arctos,<br/>
Chalcidicaque levis tandem super adstitit arce.<br/>
Redditus his primum terris, tibi, Phoebe, sacravit<br/>
remigium alarum, posuitque immania templa.<br/>
In foribus letum Androgeo: tum pendere poenas<br/>
Cecropidae iussi—-miserum!—-septena quotannis<br/>
corpora natorum; stat ductis sortibus urna.<br/>
Contra elata mari respondet Gnosia tellus:<br/>
hic crudelis amor tauri, suppostaque furto<br/>
Pasiphae, mixtumque genus prolesque biformis<br/>
Minotaurus inest, Veneris monumenta nefandae;<br/>
hic labor ille domus et inextricabilis error;<br/>
magnum reginae sed enim miseratus amorem<br/>
Daedalus ipse dolos tecti ambagesque resolvit,<br/>
caeca regens filo vestigia. Tu quoque magnam<br/>
partem opere in tanto, sineret dolor, Icare, haberes.<br/>
Bis conatus erat casus effingere in auro;<br/>
bis patriae cecidere manus. Quin protinus omnia<br/>
perlegerent oculis, ni iam praemissus Achates<br/>
adforet, atque una Phoebi Triviaeque sacerdos,<br/>
Deiphobe Glauci, fatur quae talia regi:<br/>
'Non hoc ista sibi tempus spectacula poscit;<br/>
nunc grege de intacto septem mactare iuvencos<br/>
praestiterit, totidem lectas de more bidentes.'<br/>
Talibus adfata Aenean (nec sacra morantur<br/>
iussa viri), Teucros vocat alta in templa sacerdos.<br/></p>
<p>Excisum Euboicae latus ingens rupis in antrum,<br/>
quo lati ducunt aditus centum, ostia centum;<br/>
unde ruunt totidem voces, responsa Sibyllae.<br/>
Ventum erat ad limen, cum virgo. 'Poscere fata<br/>
tempus' ait; 'deus, ecce, deus!' Cui talia fanti<br/>
ante fores subito non voltus, non color unus,<br/>
non comptae mansere comae; sed pectus anhelum,<br/>
et rabie fera corda tument; maiorque videri,<br/>
nec mortale sonans, adflata est numine quando<br/>
iam propiore dei. 'Cessas in vota precesque,<br/>
Tros' ait 'Aenea? Cessas? Neque enim ante dehiscent<br/>
attonitae magna ora domus.' Et talia fata<br/>
conticuit. Gelidus Teucris per dura cucurrit<br/>
ossa tremor, funditque preces rex pectore ab imo:<br/>
'Phoebe, graves Troiae semper miserate labores,<br/>
Dardana qui Paridis direxti tela manusque<br/>
corpus in Aeacidae, magnas obeuntia terras<br/>
tot maria intravi duce te, penitusque repostas<br/>
Massylum gentes praetentaque Syrtibus arva,<br/>
iam tandem Italiae fugientis prendimus oras;<br/>
hac Troiana tenus fuerit Fortuna secuta.<br/>
Vos quoque Pergameae iam fas est parcere genti,<br/>
dique deaeque omnes quibus obstitit Ilium et ingens<br/>
gloria Dardaniae. Tuque, O sanctissima vates,<br/>
praescia venturi, da, non indebita posco<br/>
regna meis fatis, Latio considere Teucros<br/>
errantisque deos agitataque numina Troiae.<br/>
Tum Phoebo et Triviae solido de marmore templum<br/>
instituam, festosque dies de nomine Phoebi.<br/>
Te quoque magna manent regnis penetralia nostris:<br/>
hic ego namque tuas sortes arcanaque fata,<br/>
dicta meae genti, ponam, lectosque sacrabo,<br/>
alma, viros. Foliis tantum ne carmina manda,<br/>
ne turbata volent rapidis ludibria ventis;<br/>
ipsa canas oro.' Finem dedit ore loquendi.<br/></p>
<p>At, Phoebi nondum patiens, immanis in antro<br/>
bacchatur vates, magnum si pectore possit<br/>
excussisse deum; tanto magis ille fatigat<br/>
os rabidum, fera corda domans, fingitque premendo.<br/>
Ostia iamque domus patuere ingentia centum<br/>
sponte sua, vatisque ferunt responsa per auras:<br/>
'O tandem magnis pelagi defuncte periclis!<br/>
Sed terrae graviora manent. In regna Lavini<br/>
Dardanidae venient; mitte hanc de pectore curam;<br/>
sed non et venisse volent. Bella, horrida bella,<br/>
et Thybrim multo spumantem sanguine cerno.<br/>
Non Simois tibi, nec Xanthus, nec Dorica castra<br/>
defuerint; alius Latio iam partus Achilles,<br/>
natus et ipse dea; nec Teucris addita Iuno<br/>
usquam aberit; cum tu supplex in rebus egenis<br/>
quas gentes Italum aut quas non oraveris urbes!<br/>
Causa mali tanti coniunx iterum hospita Teucris<br/>
externique iterum thalami.<br/>
Tu ne cede malis, sed contra audentior ito,<br/>
qua tua te Fortuna sinet. Via prima salutis,<br/>
quod minime reris, Graia pandetur ab urbe.'<br/></p>
<p>Talibus ex adyto dictis Cumaea Sibylla<br/>
horrendas canit ambages antroque remugit,<br/>
obscuris vera involvens: ea frena furenti<br/>
concutit, et stimulos sub pectore vertit Apollo.<br/>
Ut primum cessit furor et rabida ora quierunt,<br/>
incipit Aeneas heros: 'Non ulla laborum,<br/>
O virgo, nova mi facies inopinave surgit;<br/>
omnia praecepi atque animo mecum ante peregi.<br/>
Unum oro: quando hic inferni ianua regis<br/>
dicitur, et tenebrosa palus Acheronte refuso,<br/>
ire ad conspectum cari genitoris et ora<br/>
contingat; doceas iter et sacra ostia pandas.<br/>
Illum ego per flammas et mille sequentia tela<br/>
eripui his umeris, medioque ex hoste recepi;<br/>
ille meum comitatus iter, maria omnia mecum<br/>
atque omnes pelagique minas caelique ferebat,<br/>
invalidus, vires ultra sortemque senectae.<br/>
Quin, ut te supplex peterem et tua limina adirem,<br/>
idem orans mandata dabat. Gnatique patrisque,<br/>
alma, precor, miserere;—-potes namque omnia, nec te<br/>
nequiquam lucis Hecate praefecit Avernis;—-<br/>
si potuit Manes arcessere coniugis Orpheus,<br/>
Threicia fretus cithara fidibusque canoris,<br/>
si fratrem Pollux alterna morte redemit,<br/>
itque reditque viam totiens. Quid Thesea, magnum<br/>
quid memorem Alciden? Et mi genus ab Iove summo.'<br/></p>
<p>Talibus orabat dictis, arasque tenebat,<br/>
cum sic orsa loqui vates: 'Sate sanguine divom,<br/>
Tros Anchisiade, facilis descensus Averno;<br/>
noctes atque dies patet atri ianua Ditis;<br/>
sed revocare gradum superasque evadere ad auras,<br/>
hoc opus, hic labor est. Pauci, quos aequus amavit<br/>
Iuppiter, aut ardens evexit ad aethera virtus,<br/>
dis geniti potuere. Tenent media omnia silvae,<br/>
Cocytusque sinu labens circumvenit atro.<br/>
Quod si tantus amor menti, si tanta cupido est,<br/>
bis Stygios innare lacus, bis nigra videre<br/>
Tartara, et insano iuvat indulgere labori,<br/>
accipe, quae peragenda prius. Latet arbore opaca<br/>
aureus et foliis et lento vimine ramus,<br/>
Iunoni infernae dictus sacer; hunc tegit omnis<br/>
lucus, et obscuris claudunt convallibus umbrae.<br/>
Sed non ante datur telluris operta subire,<br/>
auricomos quam quis decerpserit arbore fetus.<br/>
Hoc sibi pulchra suum ferri Proserpina munus<br/>
instituit. Primo avulso non deficit alter<br/>
aureus, et simili frondescit virga metallo.<br/>
Ergo alte vestiga oculis, et rite repertum<br/>
carpe manu; namque ipse volens facilisque sequetur,<br/>
si te fata vocant; aliter non viribus ullis<br/>
vincere, nec duro poteris convellere ferro.<br/>
Praeterea iacet exanimum tibi corpus amici—-<br/>
heu nescis—-totamque incestat funere classem,<br/>
dum consulta petis nostroque in limine pendes.<br/>
Sedibus hunc refer ante suis et conde sepulchro.<br/>
Duc nigras pecudes; ea prima piacula sunto:<br/>
sic demum lucos Stygis et regna invia vivis<br/>
aspicies.' Dixit, pressoque obmutuit ore.<br/></p>
<p>Aeneas maesto defixus lumina voltu<br/>
ingreditur, linquens antrum, caecosque volutat<br/>
eventus animo secum. Cui fidus Achates<br/>
it comes, et paribus curis vestigia figit.<br/>
Multa inter sese vario sermone serebant,<br/>
quem socium exanimem vates, quod corpus humandum<br/>
diceret. Atque illi Misenum in litore sicco,<br/>
ut venere, vident indigna morte peremptum,<br/>
Misenum Aeoliden, quo non praestantior alter<br/>
aere ciere viros, Martemque accendere cantu.<br/>
Hectoris hic magni fuerat comes, Hectora circum<br/>
et lituo pugnas insignis obibat et hasta:<br/>
postquam illum vita victor spoliavit Achilles,<br/>
Dardanio Aeneae sese fortissimus heros<br/>
addiderat socium, non inferiora secutus.<br/>
Sed tum, forte cava dum personat aequora concha,<br/>
demens, et cantu vocat in certamina divos,<br/>
aemulus exceptum Triton, si credere dignum est,<br/>
inter saxa virum spumosa inmerserat unda.<br/>
Ergo omnes magno circum clamore fremebant,<br/>
praecipue pius Aeneas. Tum iussa Sibyllae,<br/>
haud mora, festinant flentes, aramque sepulchri<br/>
congerere arboribus caeloque educere certant.<br/>
Itur in antiquam silvam, stabula alta ferarum;<br/>
procumbunt piceae, sonat icta securibus ilex,<br/>
fraxineaeque trabes cuneis et fissile robur<br/>
scinditur, advolvunt ingentis montibus ornos.<br/></p>
<p>Nec non Aeneas opera inter talia primus<br/>
hortatur socios, paribusque accingitur armis.<br/>
Atque haec ipse suo tristi cum corde volutat,<br/>
aspectans silvam inmensam, et sic voce precatur:<br/>
'Si nunc se nobis ille aureus arbore ramus<br/>
ostendat nemore in tanto, quando omnia vere<br/>
heu nimium de te vates, Misene, locuta est.'<br/>
Vix ea fatus erat, geminae cum forte columbae<br/>
ipsa sub ora viri caelo venere volantes,<br/>
et viridi sedere solo. Tum maximus heros<br/>
maternas agnoscit aves, laetusque precatur:<br/>
'Este duces, O, si qua via est, cursumque per auras<br/>
dirigite in lucos, ubi pinguem dives opacat<br/>
ramus humum. Tuque, O, dubiis ne defice rebus,<br/>
diva parens.' Sic effatus vestigia pressit,<br/>
observans quae signa ferant, quo tendere pergant.<br/>
Pascentes illae tantum prodire volando,<br/>
quantum acie possent oculi servare sequentum.<br/>
Inde ubi venere ad fauces grave olentis Averni,<br/>
tollunt se celeres, liquidumque per aera lapsae<br/>
sedibus optatis geminae super arbore sidunt,<br/>
discolor unde auri per ramos aura refulsit.<br/>
Quale solet silvis brumali frigore viscum<br/>
fronde virere nova, quod non sua seminat arbos,<br/>
et croceo fetu teretis circumdare truncos,<br/>
talis erat species auri frondentis opaca<br/>
ilice, sic leni crepitabat brattea vento.<br/>
Corripit Aeneas extemplo avidusque refringit<br/>
cunctantem, et vatis portat sub tecta Sibyllae.<br/></p>
<p>Nec minus interea Misenum in litore Teucri<br/>
flebant, et cineri ingrato suprema ferebant.<br/>
Principio pinguem taedis et robore secto<br/>
ingentem struxere pyram, cui frondibus atris<br/>
intexunt latera, et ferales ante cupresios<br/>
constituunt, decorantque super fulgentibus armis.<br/>
Pars calidos latices et aena undantia flammis<br/>
expediunt, corpusque lavant frigentis et unguunt.<br/>
Fit gemitus. Tum membra toro defleta reponunt,<br/>
purpureasque super vestes, velamina nota,<br/>
coniciunt. Pars ingenti subiere feretro,<br/>
triste ministerium, et subiectam more parentum<br/>
aversi tenuere facem. Congesta cremantur<br/>
turea dona, dapes, fuso crateres olivo.<br/>
Postquam conlapsi cineres et flamma quievit<br/>
reliquias vino et bibulam lavere favillam,<br/>
ossaque lecta cado texit Corynaeus aeno.<br/>
Idem ter socios pura circumtulit unda,<br/>
spargens rore levi et ramo felicis olivae,<br/>
lustravitque viros, dixitque novissima verba.<br/>
At pius Aeneas ingenti mole sepulcrum<br/>
imponit, suaque arma viro, remumque tubamque,<br/>
monte sub aerio, qui nunc ''Misenus'' ab illo<br/>
dicitur, aeternumque tenet per saecula nomen.<br/></p>
<p>His actis, propere exsequitur praecepta Sibyllae.<br/>
Spelunca alta fuit vastoque immanis hiatu,<br/>
scrupea, tuta lacu nigro nemorumque tenebris,<br/>
quam super haud ullae poterant impune volantes<br/>
tendere iter pennis—-talis sese halitus atris<br/>
faucibus effundens supera ad convexa ferebat:<br/>
[unde locum Grai dixerunt nomine Aornon.]<br/>
quattuor hic primum nigrantis terga iuvencos<br/>
constituit, frontique invergit vina sacerdos;<br/>
et summas carpens media inter cornua saetas<br/>
ignibus imponit sacris, libamina prima,<br/>
voce vocans Hecaten, Caeloque Ereboque potentem.<br/>
Supponunt alii cultros, tepidumque cruorem<br/>
suscipiunt pateris. Ipse atri velleris agnam<br/>
Aeneas matri Eumenidum magnaeque sorori<br/>
ense ferit, sterilemque tibi. Proserpina, vaccam.<br/>
Tum Stygio regi nocturnas inchoat aras,<br/>
et solida imponit taurorum viscera flammis,<br/>
pingue superque oleum infundens ardentibus extis.<br/>
Ecce autem, primi sub lumina solis et ortus,<br/>
sub pedibus mugire solum, et iuga coepta moveri<br/>
silvarum, visaeque canes ululare per umbram,<br/>
adventante dea. 'Procul O procul este, profani,'<br/>
conclamat vates, 'totoque absistite luco;<br/>
tuque invade viam, vaginaque eripe ferrum:<br/>
nunc animis opus, Aenea, nunc pectore firmo.'<br/>
Tantum effata, furens antro se immisit aperto;<br/>
ille ducem haud timidis vadentem passibus aequat.<br/></p>
<p>Di, quibus imperium est animarum, umbraeque silentes,<br/>
et Chaos, et Phlegethon, loca nocte tacentia late,<br/>
sit mihi fas audita loqui; sit numine vestro<br/>
pandere res alta terra et caligine mersas!<br/></p>
<p>Ibant obscuri sola sub nocte per umbram,<br/>
perque domos Ditis vacuas et inania regna:<br/>
quale per incertam lunam sub luce maligna<br/>
est iter in silvis, ubi caelum condidit umbra<br/>
Iuppiter, et rebus nox abstulit atra colorem.<br/>
Vestibulum ante ipsum, primisque in faucibus Orci<br/>
Luctus et ultrices posuere cubilia Curae;<br/>
pallentesque habitant Morbi, tristisque Senectus,<br/>
et Metus, et malesuada Fames, ac turpis Egestas,<br/>
terribiles visu formae: Letumque, Labosque;<br/>
tum consanguineus Leti Sopor, et mala mentis<br/>
Gaudia, mortiferumque adverso in limine Bellum,<br/>
ferreique Eumenidum thalami, et Discordia demens,<br/>
vipereum crinem vittis innexa cruentis.<br/></p>
<p>In medio ramos annosaque brachia pandit<br/>
ulmus opaca, ingens, quam sedem Somnia volgo<br/>
Pana tenere ferunt, foliisque sub omnibus haerent.<br/>
Multaque praeterea variarum monstra ferarum:<br/>
Centauri in foribus stabulant, Scyllaeque biformes,<br/>
et centumgeminus Briareus, ac belua Lernae<br/>
horrendum stridens, flammisque armata Chimaera,<br/>
Gorgones Harpyiaeque et forma tricorporis umbrae.<br/>
Corripit hic subita trepidus formidine ferrum<br/>
Aeneas, strictamque aciem venientibus offert,<br/>
et, ni docta comes tenues sine corpore vitas<br/>
admoneat volitare cava sub imagine formae,<br/>
inruat, et frustra ferro diverberet umbras.<br/></p>
<p>Hinc via, Tartarei quae fert Acherontis ad undas.<br/>
Turbidus hic caeno vastaque voragine gurges<br/>
aestuat, atque omnem Cocyto eructat harenam.<br/>
Portitor has horrendus aquas et flumina servat<br/>
terribili squalore Charon, cui plurima mento<br/>
canities inculta iacet; stant lumina flamma,<br/>
sordidus ex umeris nodo dependet amictus.<br/>
Ipse ratem conto subigit, velisque ministrat,<br/>
et ferruginea subvectat corpora cymba,<br/>
iam senior, sed cruda deo viridisque senectus.<br/>
Huc omnis turba ad ripas effusa ruebat,<br/>
matres atque viri, defunctaque corpora vita<br/>
magnanimum heroum, pueri innuptaeque puellae,<br/>
impositique rogis iuvenes ante ora parentum:<br/>
quam multa in silvis autumni frigore primo<br/>
lapsa cadunt folia, aut ad terram gurgite ab alto<br/>
quam multae glomerantur aves, ubi frigidus annus<br/>
trans pontum fugat, et terris immittit apricis.<br/>
Stabant orantes primi transmittere cursum,<br/>
tendebantque manus ripae ulterioris amore.<br/>
Navita sed tristis nunc hos nunc accipit illos,<br/>
ast alios longe submotos arcet harena.<br/>
Aeneas, miratus enim motusque tumultu,<br/>
'Dic' ait 'O virgo, quid volt concursus ad amnem?<br/>
Quidve petunt animae, vel quo discrimine ripas<br/>
hae linquunt, illae remis vada livida verrunt?'<br/>
Olli sic breviter fata est longaeva sacerdos:<br/>
'Anchisa generate, deum certissima proles,<br/>
Cocyti stagna alta vides Stygiamque paludem,<br/>
di cuius iurare timent et fallere numen.<br/>
Haec omnis, quam cernis, inops inhumataque turba est;<br/>
portitor ille Charon; hi, quos vehit unda, sepulti.<br/>
Nec ripas datur horrendas et rauca fluenta<br/>
transportare prius quam sedibus ossa quierunt.<br/>
Centum errant annos volitantque haec litora circum;<br/>
tum demum admissi stagna exoptata revisunt.'<br/>
Constitit Anchisa satus et vestigia pressit,<br/>
multa putans, sortemque animo miseratus iniquam.<br/>
Cernit ibi maestos et mortis honore carentes<br/>
Leucaspim et Lyciae ductorem classis Oronten,<br/>
quos, simul ab Troia ventosa per aequora vectos,<br/>
obruit Auster, aqua involvens navemque virosque.<br/></p>
<p>Ecce gubernator sese Palinurus agebat,<br/>
qui Libyco nuper cursu, dum sidera servat,<br/>
exciderat puppi mediis effusus in undis.<br/>
Hunc ubi vix multa maestum cognovit in umbra,<br/>
sic prior adloquitur: 'Quis te, Palinure, deorum<br/>
eripuit nobis, medioque sub aequore mersit?<br/>
Dic age. Namque mihi, fallax haud ante repertus,<br/>
hoc uno responso animum delusit Apollo,<br/>
qui fore te ponto incolumem, finesque canebat<br/>
venturum Ausonios. En haec promissa fides est?'<br/>
Ille autem: 'Neque te Phoebi cortina fefellit,<br/>
dux Anchisiade, nec me deus aequore mersit.<br/>
Namque gubernaclum multa vi forte revolsum,<br/>
cui datus haerebam custos cursusque regebam,<br/>
praecipitans traxi mecum. Maria aspera iuro<br/>
non ullum pro me tantum cepisse timorem,<br/>
quam tua ne, spoliata armis, excussa magistro,<br/>
deficeret tantis navis surgentibus undis.<br/>
Tris Notus hibernas immensa per aequora noctes<br/>
vexit me violentus aqua; vix lumine quarto<br/>
prospexi Italiam summa sublimis ab unda.<br/>
Paulatim adnabam terrae; iam tuta tenebam,<br/>
ni gens crudelis madida cum veste gravatum<br/>
prensantemque uncis manibus capita aspera montis<br/>
ferro invasisset, praedamque ignara putasset.<br/>
Nunc me fluctus habet, versantque in litore venti.<br/>
Quod te per caeli iucundum lumen et auras,<br/>
per genitorem oro, per spes surgentis Iuli,<br/>
eripe me his, invicte, malis: aut tu mihi terram<br/>
inice, namque potes, portusque require Velinos;<br/>
aut tu, si qua via est, si quam tibi diva creatrix<br/>
ostendit—-neque enim, credo, sine numine divom<br/>
flumina tanta paras Stygiamque innare paludem—-<br/>
da dextram misero, et tecum me tolle per undas,<br/>
sedibus ut saltem placidis in morte quiescam.<br/>
Talia fatus erat, coepit cum talia vates:<br/>
'Unde haec, o Palinure, tibi tam dira cupido?<br/>
Tu Stygias inhumatus aquas amnemque severum<br/>
Eumenidum aspicies, ripamve iniussus adibis?<br/>
Desine fata deum flecti sperare precando.<br/>
Sed cape dicta memor, duri solatia casus.<br/>
Nam tua finitimi, longe lateque per urbes<br/>
prodigiis acti caelestibus, ossa piabunt,<br/>
et statuent tumulum, et tumulo sollemnia mittent,<br/>
aeternumque locus Palinuri nomen habebit.'<br/>
His dictis curae emotae, pulsusque parumper<br/>
corde dolor tristi: gaudet cognomine terrae.<br/></p>
<p>Ergo iter inceptum peragunt fluvioque propinquant.<br/>
Navita quos iam inde ut Stygia prospexit ab unda<br/>
per tacitum nemus ire pedemque advertere ripae,<br/>
sic prior adgreditur dictis, atque increpat ultro:<br/>
'Quisquis es, armatus qui nostra ad flumina tendis,<br/>
fare age, quid venias, iam istinc, et comprime gressum.<br/>
Umbrarum hic locus est, somni noctisque soporae;<br/>
corpora viva nefas Stygia vectare carina.<br/>
Nec vero Alciden me sum laetatus euntem<br/>
accepisse lacu, nec Thesea Pirithoumque,<br/>
dis quamquam geniti atque invicti viribus essent.<br/>
Tartareum ille manu custodem in vincla petivit,<br/>
ipsius a solio regis, traxitque trementem;<br/>
hi dominam Ditis thalamo deducere adorti.'<br/>
Quae contra breviter fata est Amphrysia vates:<br/>
'Nullae hic insidiae tales; absiste moveri;<br/>
nec vim tela ferunt; licet ingens ianitor antro<br/>
aeternum latrans exsanguis terreat umbras,<br/>
casta licet patrui servet Proserpina limen.<br/>
Troius Aeneas, pietate insignis et armis,<br/>
ad genitorem imas Erebi descendit ad umbras.<br/>
Si te nulla movet tantae pietatis imago,<br/>
at ramum hunc' (aperit ramum, qui veste latebat)<br/>
'adgnoscas.' Tumida ex ira tum corda residunt.<br/>
Nec plura his. Ille admirans venerabile donum<br/>
fatalis virgae, longo post tempore visum,<br/>
caeruleam advertit puppim, ripaeque propinquat.<br/>
Inde alias animas, quae per iuga longa sedebant,<br/>
deturbat, laxatque foros; simul accipit alveo<br/>
ingentem Aenean. Gemuit sub pondere cymba<br/>
sutilis, et multam accepit rimosa paludem.<br/>
Tandem trans fluvium incolumis vatemque virumque<br/>
informi limo glaucaque exponit in ulva.<br/></p>
<p>Cerberus haec ingens latratu regna trifauci<br/>
personat, adverso recubans immanis in antro.<br/>
Cui vates, horrere videns iam colla colubris,<br/>
melle soporatam et medicatis frugibus offam<br/>
obicit. Ille fame rabida tria guttura pandens<br/>
corripit obiectam, atque immania terga resolvit<br/>
fusus humi, totoque ingens extenditur antro.<br/>
Occupat Aeneas aditum custode sepulto,<br/>
evaditque celer ripam inremeabilis undae.<br/></p>
<p>Continuo auditae voces, vagitus et ingens,<br/>
infantumque animae flentes in limine primo,<br/>
quos dulcis vitae exsortes et ab ubere raptos<br/>
abstulit atra dies et funere mersit acerbo;<br/>
hos iuxta falso damnati crimine mortis.<br/>
Nec vero hae sine sorte datae, sine iudice, sedes:<br/>
quaesitor Minos urnam movet; ille silentum<br/>
conciliumque vocat vitasque et crimina discit.<br/>
Proxuma deinde tenent maesti loca, qui sibi letum<br/>
insontes peperere manu, lucemque perosi<br/>
proiecere animas. Quam vellent aethere in alto<br/>
nunc et pauperiem et duros perferre labores!<br/>
Fas obstat, tristisque palus inamabilis undae<br/>
alligat, et noviens Styx interfusa coercet.<br/>
Nec procul hinc partem fusi monstrantur in omnem<br/>
lugentes campi: sic illos nomine dicunt.<br/>
Hic, quos durus amor crudeli tabe peredit,<br/>
secreti celant calles et myrtea circum<br/>
silva tegit; curae non ipsa in morte relinquunt.<br/>
His Phaedram Procrimque locis, maestamque Eriphylen<br/>
crudelis nati monstrantem volnera, cernit,<br/>
Evadnenque et Pasiphaen; his Laodamia<br/>
it comes, et iuvenis quondam, nunc femina, Caeneus,<br/>
rursus et in veterem fato revoluta figuram.<br/>
Inter quas Phoenissa recens a volnere Dido<br/>
errabat silva in magna; quam Troius heros<br/>
ut primum iuxta stetit adgnovitque per umbras<br/>
obscuram, qualem primo qui surgere mense<br/>
aut videt, aut vidisse putat per nubila lunam,<br/>
demisit lacrimas, dulcique adfatus amore est:<br/>
'Infelix Dido, verus mihi nuntius ergo<br/>
venerat exstinctam, ferroque extrema secutam?<br/>
Funeris heu tibi causa fui? Per sidera iuro,<br/>
per superos, et si qua fides tellure sub ima est,<br/>
invitus, regina, tuo de litore cessi.<br/>
Sed me iussa deum, quae nunc has ire per umbras,<br/>
per loca senta situ cogunt noctemque profundam,<br/>
imperiis egere suis; nec credere quivi<br/>
hunc tantum tibi me discessu ferre dolorem.<br/>
Siste gradum, teque aspectu ne subtrahe nostro.<br/>
Quem fugis? Extremum fato, quod te adloquor, hoc est.'<br/>
Talibus Aeneas ardentem et torva tuentem<br/>
lenibat dictis animum, lacrimasque ciebat.<br/>
Illa solo fixos oculos aversa tenebat,<br/>
nec magis incepto voltum sermone movetur,<br/>
quam si dura silex aut stet Marpesia cautes.<br/>
landem corripuit sese, atque inimica refugit<br/>
in nemus umbriferum, coniunx ubi pristinus illi<br/>
respondet curis aequatque Sychaeus amorem.<br/>
Nec minus Aeneas, casu concussus iniquo,<br/>
prosequitur lacrimis longe, et miseratur euntem.<br/></p>
<p>Inde datum molitur iter. Iamque arva tenebant<br/>
ultima, quae bello clari secreta frequentant.<br/>
Hic illi occurrit Tydeus, hic inclutus armis<br/>
Parthenopaeus et Adrasti pallentis imago;<br/>
hic multum fleti ad superos belloque caduci<br/>
Dardanidae, quos ille omnes longo ordine cernens<br/>
ingemuit, Glaucumque Medontaque Thersilochumque,<br/>
tris Antenoridas, Cererique sacrum Polyphoeten,<br/>
Idaeumque, etiam currus, etiam arma tenentem.<br/>
circumstant animae dextra laevaque frequentes;<br/>
nec vidisse semel satis est; iuvat usque morari,<br/>
et conferre gradum, et veniendi discere causas.<br/>
At Danaum proceres Agamemnoniaeque phalanges<br/>
ut videre virum fulgentiaque arma per umbras,<br/>
ingenti trepidare metu; pars vertere terga,<br/>
ceu quondam petiere rates; pars tollere vocem<br/>
exiguam, inceptus clamor frustratur hiantes.<br/></p>
<p>Atque hic Priamiden laniatum corpore toto<br/>
Deiphobum videt et lacerum crudeliter ora,<br/>
ora manusque ambas, populataque tempora raptis<br/>
auribus, et truncas inhonesto volnere nares.<br/>
Vix adeo adgnovit pavitantem et dira tegentem<br/>
supplicia, et notis compellat vocibus ultro:<br/>
'Deiphobe armipotens, genus alto a sanguine Teucri<br/>
quis tam crudeles optavit sumere poenas?<br/>
Cui tantum de te licuit? Mihi fama suprema<br/>
nocte tulit fessum vasta te caede Pelasgum<br/>
procubuisse super confusae stragis acervum.<br/>
Tunc egomet tumulum Rhoeteo litore inanem<br/>
constitui, et magna Manes ter voce vocavi.<br/>
Nomen et arma locum servant; te, amice, nequivi<br/>
conspicere, et patria decedens ponere terra.'<br/>
Ad quae Priamides: 'Nihil O tibi amice relictum;<br/>
omnia Deiphobo solvisti et funeris umbris.<br/>
Sed me fata mea et scelus exitiale Lacaenae<br/>
his mersere malis; illa haec monumenta reliquit.<br/>
Namque ut supremam falsa inter gaudia noctem<br/>
egerimus, nosti; et nimium meminisse necesse est.<br/>
Cum fatalis equus saltu super ardua venit<br/>
Pergama, et armatum peditem gravis attulit alvo,<br/>
illa, chorum simulans, evantes orgia circum<br/>
ducebat Phrygias; flammam media ipsa tenebat<br/>
ingentem, et summa Danaos ex arce vocabat.<br/>
Tum me, confectum curis somnoque gravatum,<br/>
infelix habuit thalamus, pressitque iacentem<br/>
dulcis et alta quies placidaeque simillima morti<br/>
Egregia interea coniunx arma omnia tectis<br/>
amovet, et fidum capiti subduxerat ensem;<br/>
intra tecta vocat Menelaum, et limina pandit,<br/>
scilicet id magnum sperans fore munus amanti,<br/>
et famam exstingui veterum sic posse malorum.<br/>
Quid moror? Inrumpunt thalamo; comes additur una<br/>
hortator scelerum Aeolides. Di, talia Grais<br/>
instaurate, pio si poenas ore reposco!<br/>
Sed te qui vivum casus, age, fare vicissim,<br/>
attulerint. Pelagine venis erroribus actus,<br/>
an monitu divom? An quae te Fortuna fatigat,<br/>
ut tristes sine sole domos, loca turbida, adires?'<br/></p>
<p>Hac vice sermonum roseis Aurora quadrigis<br/>
iam medium aetherio cursu traiecerat axem;<br/>
et fors omne datum traherent per talia tempus;<br/>
sed comes admonuit, breviterque adfata Sibylla est:<br/>
'Nox ruit, Aenea; nos flendo ducimus horas.<br/>
Hic locus est, partes ubi se via findit in ambas:<br/>
dextera quae Ditis magni sub moenia tendit,<br/>
hac iter Elysium nobis; at laeva malorum<br/>
exercet poenas, et ad impia Tartara mittit.'<br/>
Deiphobus contra: 'Ne saevi, magna sacerdos;<br/>
discedam, explebo numerum, reddarque tenebris.<br/>
I decus, i, nostrum; melioribus utere fatis!'<br/>
Tantum effatus, et in verbo vestigia torsit.<br/></p>
<p>Respicit Aeneas subito, et sub rupe sinistra<br/>
moenia lata videt, triplici circumdata muro,<br/>
quae rapidus flammis ambit torrentibus amnis,<br/>
Tartareus Phlegethon, torquetque sonantia saxa.<br/>
Porta adversa ingens, solidoque adamante columnae,<br/>
vis ut nulla virum, non ipsi exscindere bello<br/>
caelicolae valeant; stat ferrea turris ad auras,<br/>
Tisiphoneque sedens, palla succincta cruenta,<br/>
vestibulum exsomnis servat noctesque diesque,<br/>
Hinc exaudiri gemitus, et saeva sonare<br/>
verbera; tum stridor ferri, tractaeque catenae.<br/>
Constitit Aeneas, strepitumque exterritus hausit.<br/>
'Quae scelerum facies, O virgo, effare; quibusve<br/>
urguentur poenis? Quis tantus plangor ad auras?'<br/>
Tum vates sic orsa loqui: 'Dux inclute Teucrum,<br/>
nulli fas casto sceleratum insistere limen;<br/>
sed me cum lucis Hecate praefecit Avernis,<br/>
ipsa deum poenas docuit, perque omnia duxit.<br/>
Gnosius haec Rhadamanthus habet, durissima regna,<br/>
castigatque auditque dolos, subigitque fateri,<br/>
quae quis apud superos, furto laetatus inani,<br/>
distulit in seram commissa piacula mortem.<br/>
Continuo sontes ultrix accincta flagello<br/>
Tisiphone quatit insultans, torvosque sinistra<br/>
intentans angues vocat agmina saeva sororum.<br/>
Tum demum horrisono stridentes cardine sacrae<br/>
panduntur portae. Cernis custodia qualis<br/>
vestibulo sedeat, facies quae limina servet?<br/>
Quinquaginta atris immanis hiatibus Hydra<br/>
saevior intus habet sedem. Tum Tartarus ipse<br/>
bis patet in praeceps tantum tenditque sub umbras,<br/>
quantus ad aetherium caeli suspectus Olympum.<br/>
Hic genus antiquum Terrae, Titania pubes,<br/>
fulmine deiecti fundo volvuntur in imo.<br/>
'Hic et Aloidas geminos immania vidi<br/>
corpora, qui manibus magnum rescindere caelum<br/>
adgressi, superisque Iovem detrudere regnis.<br/>
Vidi et crudeles dantem Salmonea poenas,<br/>
dum flammas Iovis et sonitus imitatur Olympi.<br/>
Quattuor hic invectus equis et lampada quassans<br/>
per Graium populos mediaeque per Elidis urbem<br/>
ibat ovans, divomque sibi poscebat honorem,—-<br/>
demens, qui nimbos et non imitabile fulmen<br/>
aere et cornipedum pulsu simularet equorum.<br/>
At pater omnipotens densa inter nubila telum<br/>
contorsit, non ille faces nec fumea taedis<br/>
lumina, praecipitemque immani turbine adegit.<br/>
Nec non et Tityon, Terrae omniparentis alumnum,<br/>
cernere erat, per tota novem cui iubera corpus<br/>
porrigitur, rostroque immanis voltur obunco<br/>
immortale iecur tondens fecundaque poenis<br/>
viscera, rimaturque epulis, habitatque sub alto<br/>
pectore, nec fibris requies datur ulla renatis.<br/>
[Quid memorem Lapithas, Ixiona Pirithoumque?]<br/>
quos super atra silex iam iam lapsura cadentique<br/>
imminet adsimilis; lucent genialibus altis<br/>
aurea fulcra toris, epulaeque ante ora paratae<br/>
regifico luxu; Furiarum maxima iuxta<br/>
accubat, et manibus prohibet contingere mensas,<br/>
exsurgitque facem attollens, atque intonat ore.<br/>
'Hic, quibus invisi fratres, dum vita manebat,<br/>
pulsatusve parens, et fraus innexa clienti,<br/>
aut qui divitiis soli incubuere repertis,<br/>
nec partem posuere suis (quae maxima turba est),<br/>
quique ob adulterium caesi, quique arma secuti<br/>
impia nec veriti dominorum fallere dextras,<br/>
inclusi poenam exspectant. Ne quaere doceri<br/>
quam poenam, aut quae forma viros fortunave mersit.<br/>
Saxum ingens volvunt alii, radiisque rotarum<br/>
districti pendent; sedet, aeternumque sedebit,<br/>
infelix Theseus; Phlegyasque miserrimus omnis<br/>
admonet, et magna testatur voce per umbras:<br/>
''Discite iustitiam moniti, et non temnere divos.''<br/>
Vendidit hic auro patriam, dominumque potentem<br/>
imposuit; fixit leges pretio atque refixit;<br/>
hic thalamum invasit natae vetitosque hymenaeos;<br/>
ausi omnes immane nefas, ausoque potiti.<br/>
Non, mihi si linguae centum sint oraque centum,<br/>
ferrea vox, omnis scelerum comprendere formas,<br/>
omnia poenarum percurrere nomina possim.'<br/></p>
<p>Haec ubi dicta dedit Phoebi longaeva sacerdos:<br/>
'Sed iam age, carpe viam et susceptum perfice munus;<br/>
adceleremus' ait; 'Cyclopum educta caminis<br/>
moenia conspicio atque adverso fornice portas,<br/>
haec ubi nos praecepta iubent deponere dona.'<br/>
Dixerat, et pariter, gressi per opaca viarum,<br/>
corripiunt spatium medium, foribusque propinquant.<br/>
Occupat Aeneas aditum, corpusque recenti<br/>
spargit aqua, ramumque adverso in limine figit.<br/></p>
<p>His demum exactis, perfecto munere divae,<br/>
devenere locos laetos et amoena virecta<br/>
fortunatorum nemorum sedesque beatas.<br/>
Largior hic campos aether et lumine vestit<br/>
purpureo, solemque suum, sua sidera norunt.<br/>
Pars in gramineis exercent membra palaestris,<br/>
contendunt ludo et fulva luctantur harena;<br/>
pars pedibus plaudunt choreas et carmina dicunt.<br/>
Nec non Threicius longa cum veste sacerdos<br/>
obloquitur numeris septem discrimina vocum,<br/>
iamque eadem digitis, iam pectine pulsat eburno.<br/>
Hic genus antiquum Teucri, pulcherrima proles,<br/>
magnanimi heroes, nati melioribus annis,<br/>
Ilusque Assaracusque et Troiae Dardanus auctor.<br/>
Arma procul currusque virum miratur inanes.<br/>
Stant terra defixae hastae, passimque soluti<br/>
per campum pascuntur equi. Quae gratia currum<br/>
armorumque fuit vivis, quae cura nitentis<br/>
pascere equos, eadem sequitur tellure repostos.<br/>
Conspicit, ecce, alios dextra laevaque per herbam<br/>
vescentis, laetumque choro paeana canentis<br/>
inter odoratum lauri nemus, unde superne<br/>
plurimus Eridani per silvam volvitur amnis.<br/>
Hic manus ob patriam pugnando volnera passi,<br/>
quique sacerdotes casti, dum vita manebat,<br/>
quique pii vates et Phoebo digna locuti,<br/>
inventas aut qui vitam excoluere per artes,<br/>
quique sui memores alios fecere merendo,<br/>
omnibus his nivea cinguntur tempora vitta.<br/>
Quos circumfusos sic est adfata Sybilla,<br/>
Musaeum ante omnes, medium nam plurima turba<br/>
hunc habet, atque umeris exstantem suspicit altis:<br/>
'Dicite, felices animae, tuque, optime vates,<br/>
quae regio Anchisen, quis habet locus? Illius ergo<br/>
venimus, et magnos Erebi transnavimus amnes.'<br/>
Atque huic responsum paucis ita reddidit heros:<br/>
'Nulli certa domus; lucis habitamus opacis,<br/>
riparumque toros et prata recentia rivis<br/>
incolimus. Sed vos, si fert ita corde voluntas,<br/>
hoc superate iugum; et facili iam tramite sistam.'<br/>
Dixit, et ante tulit gressum, camposque nitentis<br/>
desuper ostentat; dehinc summa cacumina linquunt.<br/></p>
<p>At pater Anchises penitus convalle virenti<br/>
inclusas animas superumque ad lumen ituras<br/>
lustrabat studio recolens, omnemque suorum<br/>
forte recensebat numerum carosque nepotes,<br/>
fataque fortunasque virum moresque manusque.<br/>
Isque ubi tendentem adversum per gramina videt<br/>
Aenean, alacris palmas utrasque tetendit,<br/>
effusaeque genis lacrimae, et vox excidit ore:<br/>
'Venisti tandem, tuaque exspectata parenti<br/>
vicit iter durum pietas? Datur ora tueri,<br/>
nate, tua, et notas audire et reddere voces?<br/>
Sic equidem ducebam animo rebarque futurum,<br/>
tempora dinumerans' nec me mea cura fefellit.<br/>
Quas ego te terras et quanta per aequora vectum<br/>
accipio! quantis iactatum, nate, periclis!<br/>
Quam metui, ne quid Libyae tibi regna nocerent!'<br/>
Ille autem: 'Tua me, genitor, tua tristis imago,<br/>
saepius occurrens, haec limina tendere adegit:<br/>
stant sale Tyrrheno classes. Da iungere dextram,<br/>
da, genitor, teque amplexu ne subtrahe nostro.'<br/>
Sic memorans, largo fletu simul ora rigabat.<br/>
Ter conatus ibi collo dare brachia circum,<br/>
ter frustra comprensa manus effugit imago,<br/>
[par levibus ventis volucrique simillima somno.]<br/></p>
<p>Interea videt Aeneas in valle reducta<br/>
seclusum nemus et virgulta sonantia silvis,<br/>
Lethaeumque, domos placidas qui praenatat, amnem.<br/>
Hunc circum innumerae gentes populique volabant;<br/>
ac—-velut in pratis ubi apes aestate serena<br/>
floribus insidunt variis, et candida circum<br/>
lilia funduntur—-strepit omnis murmure campus.<br/>
Horrescit visu subito, causasque requirit<br/>
inscius Aeneas, quae sint ea flumina porro,<br/>
quive viri tanto complerint agmine ripas.<br/>
Tum pater Anchises: 'Animae, quibus altera fato<br/>
corpora debentur, Lethaei ad fluminis undam<br/>
securos latices et longa oblivia potant.<br/>
[Has equidem memorare tibi atque ostendere coram,]<br/>
iampridem hanc prolem cupio enumerare meorum,<br/>
quo magis Italia mecum laetere reperta.'<br/>
'O pater, anne aliquas ad caelum hinc ire putandum est<br/>
sublimis animas, iterumque ad tarda reverti<br/>
corpora? Quae lucis miseris tam dira cupido?'<br/>
'Dicam equidem, nec te suspensum, nate, tenebo'<br/>
suscipit Anchises, atque ordine singula pandit.<br/></p>
<p>'Principio caelum ac terras camposque liquentis<br/>
lucentemque globum Lunae Titaniaque astra<br/>
spiritus intus alit, totamque infusa per artus<br/>
mens agitat molem et magno se corpore miscet.<br/>
Inde hominum pecudumque genus, vitaeque volantum,<br/>
et quae marmoreo fert monstra sub aequore pontus.<br/>
Igneus est ollis vigor et caelestis origo<br/>
seminibus, quantum non noxia corpora tardant,<br/>
terrenique hebetant artus moribundaque membra.<br/>
Hinc metuunt cupiuntque, dolent gaudentque, neque auras<br/>
dispiciunt clausae tenebris et carcere caeco.<br/>
Quin et supremo cum lumine vita reliquit,<br/>
non tamen omne malum miseris nec funditus omnes<br/>
corporeae excedunt pestes, penitusque necesse est<br/>
multa diu concreta modis inolescere miris.<br/>
Ergo exercentur poenis, veterumque malorum<br/>
supplicia expendunt: aliae panduntur inanes<br/>
suspensae ad ventos; aliis sub gurgite vasto<br/>
infectum eluitur scelus, aut exuritur igni;<br/>
quisque suos patimur Manes; exinde per amplum<br/>
mittimur Elysium, et pauci laeta arva tenemus;<br/>
donec longa dies, perfecto temporis orbe,<br/>
concretam exemit labem, purumque relinquit<br/>
aetherium sensum atque aurai simplicis ignem.<br/>
Has omnes, ubi mille rotam volvere per annos,<br/>
Lethaeum ad fluvium deus evocat agmine magno,<br/>
scilicet immemores supera ut convexa revisant,<br/>
rursus et incipiant in corpora velle reverti.'<br/></p>
<p>Dixerat Anchises, natumque unaque Sibyllam<br/>
conventus trahit in medios turbamque sonantem,<br/>
et tumulum capit, unde omnes longo ordine possit<br/>
adversos legere, et venientum discere vultus.<br/></p>
<p>'Nunc age, Dardaniam prolem quae deinde sequatur<br/>
gloria, qui maneant Itala de gente nepotes,<br/>
inlustris animas nostrumque in nomen ituras,<br/>
expediam dictis, et te tua fata docebo.<br/>
Ille, vides, pura iuvenis qui nititur hasta,<br/>
proxuma sorte tenet lucis loca, primus ad auras<br/>
aetherias Italo commixtus sanguine surget,<br/>
silvius, Albanum nomen, tua postuma proles,<br/>
quem tibi longaevo serum Lavinia coniunx<br/>
educet silvis regem regumque parentem,<br/>
unde genus Longa nostrum dominabitur Alba.<br/>
'Proxumus ille Procas, Troianae gloria gentis,<br/>
et Capys, et Numitor, et qui te nomine reddet<br/>
Silvius Aeneas, pariter pietate vel armis<br/>
egregius, si umquam regnandam acceperit Albam.<br/>
Qui iuvenes! Quantas ostentant, aspice, vires,<br/>
atque umbrata gerunt civili tempora quercu!<br/>
Hi tibi Nomentum et Gabios urbemque Fidenam,<br/>
hi Collatinas imponent montibus arces,<br/>
Pometios Castrumque Inui Bolamque Coramque.<br/>
Haec tum nomina erunt, nunc sunt sine nomine terrae.<br/>
'Quin et avo comitem sese Mavortius addet<br/>
Romulus, Assaraci quem sanguinis Ilia mater<br/>
educet. Viden, ut geminae stant vertice cristae,<br/>
et pater ipse suo superum iam signat honore?<br/>
En, huius, nate, auspiciis illa incluta Roma<br/>
imperium terris, animos aequabit Olympo,<br/>
septemque una sibi muro circumdabit arces,<br/>
felix prole virum: qualis Berecyntia mater<br/>
invehitur curru Phrygias turrita per urbes,<br/>
laeta deum partu, centum complexa nepotes,<br/>
omnes caelicolas, omnes supera alta tenentes.<br/>
'Huc geminas nunc flecte acies, hanc aspice gentem<br/>
Romanosque tuos. Hic Caesar et omnis Iuli<br/>
progenies magnum caeli ventura sub axem.<br/>
Hic vir, hic est, tibi quem promitti saepius audis,<br/>
Augustus Caesar, Divi genus, aurea condet<br/>
saecula qui rursus Latio regnata per arva<br/>
Saturno quondam, super et Garamantas et Indos<br/>
proferet imperium: iacet extra sidera tellus,<br/>
extra anni solisque vias, ubi caelifer Atlas<br/>
axem umero torquet stellis ardentibus aptum.<br/>
Huius in adventum iam nunc et Caspia regna<br/>
responsis horrent divom et Maeotia tellus,<br/>
et septemgemini turbant trepida ostia Nili.<br/>
Nec vero Alcides tantum telluris obivit,<br/>
fixerit aeripedem cervam licet, aut Erymanthi<br/>
pacarit nemora, et Lernam tremefecerit arcu;<br/>
nec, qui pampineis victor iuga flectit habenis,<br/>
Liber, agens celso Nysae de vertice tigres.<br/>
aut dubitamus adhuc virtute extendere vires,<br/>
aut metus Ausonia prohibet consistere terra?<br/>
'Quis procul ille autem ramis insignis olivae<br/>
sacra ferens? Nosco crines incanaque menta<br/>
regis Romani, primus qui legibus urbem<br/>
fundabit, Curibus parvis et paupere terra<br/>
missus in imperium magnum. Cui deinde subibit,<br/>
otia qui rumpet patriae residesque movebit<br/>
Tullus in arma viros et iam desueta triumphis<br/>
agmina. Quem iuxta sequitur iactantior Ancus,<br/>
nunc quoque iam nimium gaudens popularibus auris.<br/>
Vis et Tarquinios reges, animamque superbam<br/>
ultoris Bruti, fascesque videre receptos?<br/>
Consulis imperium hic primus saevasque secures<br/>
accipiet, natosque pater nova bella moventes<br/>
ad poenam pulchra pro libertate vocabit.<br/>
Infelix, utcumque ferent ea facta minores,<br/>
vincet amor patriae laudumque immensa cupido.<br/>
Quin Decios Drusosque procul saevumque securi<br/>
aspice Torquatum et referentem signa Camillum.<br/>
Illae autem, paribus quas fulgere cernis in armis,<br/>
concordes animae nunc et dum nocte premuntur,<br/>
heu quantum inter se bellum, si lumina vitae<br/>
attigerint, quantas acies stragemque ciebunt!<br/>
Aggeribus socer Alpinis atque arce Monoeci<br/>
descendens, gener adversis instructus Eois.<br/>
Ne, pueri, ne tanta animis adsuescite bella,<br/>
neu patriae validas in viscera vertite vires;<br/>
tuque prior, tu parce, genus qui ducis Olympo,<br/>
proice tela manu, sanguis meus!—-<br/>
'Ille triumphata Capitolia ad alta Corintho<br/>
victor aget currum, caesis insignis Achivis.<br/>
Eruet ille Argos Agamemnoniasque Mycenas,<br/>
ipsumque Aeaciden, genus armipotentis Achilli,<br/>
ultus avos Troiae, templa et temerata Minervae.<br/>
Quis te, magne Cato, tacitum, aut te, Cosse, relinquat?<br/>
Quis Gracchi genus, aut geminos, duo fulmina belli,<br/>
Scipiadas, cladem Libyae, parvoque potentem<br/>
Fabricium vel te sulco Serrane, serentem?<br/>
quo fessum rapitis, Fabii? Tu Maxumus ille es,<br/>
unus qui nobis cunctando restituis rem.<br/>
Excudent alii spirantia mollius aera,<br/>
credo equidem, vivos ducent de marmore voltus,<br/>
orabunt causas melius, caelique meatus<br/>
describent radio, et surgentia sidera dicent:<br/>
tu regere imperio populos, Romane, memento;<br/>
hae tibi erunt artes; pacisque imponere morem,<br/>
parcere subiectis, et debellare superbos.'<br/></p>
<p>Sic pater Anchises, atque haec mirantibus addit:<br/>
'Aspice, ut insignis spoliis Marcellus opimis<br/>
ingreditur, victorque viros supereminet omnes!<br/>
Hic rem Romanam, magno turbante tumultu,<br/>
sistet, eques sternet Poenos Gallumque rebellem,<br/>
tertiaque arma patri suspendet capta Quirino.'<br/>
Atque hic Aeneas; una namque ire videbat<br/>
egregium forma iuvenem et fulgentibus armis,<br/>
sed frons laeta parum, et deiecto lumina voltu:<br/>
'Quis, pater, ille, virum qui sic comitatur euntem?<br/>
Filius, anne aliquis magna de stirpe nepotum?<br/>
Quis strepitus circa comitum! Quantum instar in ipso!<br/>
Sed nox atra caput tristi circumvolat umbra.'<br/>
Tum pater Anchises, lacrimis ingressus obortis:<br/>
'O gnate, ingentem luctum ne quaere tuorum;<br/>
ostendent terris hunc tantum fata, neque ultra<br/>
esse sinent. Nimium vobis Romana propago<br/>
visa potens, Superi, propria haec si dona fuissent.<br/>
Quantos ille virum magnam Mavortis ad urbem<br/>
campus aget gemitus, vel quae, liberine, videbis<br/>
funera, cum tumulum praeterlabere recentem!<br/>
Nec puer Iliaca quisquam de gente Latinos<br/>
in tantum spe tollet avos, nec Romula quondam<br/>
ullo se tantum tellus iactabit alumno.<br/>
Heu pietas, heu prisca fides, invictaque bello<br/>
dextera! Non illi se quisquam impune tulisset<br/>
obvius armato, seu cum pedes iret in hostem,<br/>
seu spumantis equi foderet calcaribus armos.<br/>
Heu, miserande puer, si qua fata aspera rumpas,<br/>
tu Marcellus eris. Manibus date lilia plenis,<br/>
purpureos spargam flores, animamque nepotis<br/>
his saltem adcumulem donis, et fungar inani<br/>
munere'—-Sic tota passim regione vagantur<br/>
aeris in campis latis, atque omnia lustrant.<br/>
Quae postquam Anchises natum per singula duxit,<br/>
incenditque animum famae venientis amore,<br/>
exin bella viro memorat quae deinde gerenda,<br/>
Laurentisque docet populos urbemque Latini,<br/>
et quo quemque modo fugiatque feratque laborem.<br/></p>
<p>Sunt geminae Somni portae, quarum altera fertur<br/>
cornea, qua veris facilis datur exitus umbris;<br/>
altera candenti perfecta nitens elephanto,<br/>
sed falsa ad caelum mittunt insomnia Manes.<br/>
His ubi tum natum Anchises unaque Sibyllam<br/>
prosequitur dictis, portaque emittit eburna,<br/>
ille viam secat ad naves sociosque revisit:<br/>
tum se ad Caietae recto fert litore portum.<br/>
[Ancora de prora iacitur, stant litore puppes.]<br/></p>
</body></html>
