<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Jacobi" class="section level1">
<h1>Epistola Catholica B. Jacobi Apostoli</h1>
<div id="section-1291" class="section level2">
<h2>1</h2>
<p>Jacobus, Dei et Domini nostri Jesu Christi servus, duodecim tribubus, quæ sunt in dispersione, salutem.</p>
<p><sup>2</sup> Omne gaudium existimate fratres mei, cum in tentationes varias incideritis : <sup>3</sup> scientes quod probatio fidei vestræ patientiam operatur. <sup>4</sup> Patientia autem opus perfectum habet : ut sitis perfecti et integri in nullo deficientes. <sup>5</sup> Si quis autem vestrum indiget sapientia, postulet a Deo, qui dat omnibus affluenter, et non improperat : et dabitur ei. <sup>6</sup> Postulet autem in fide nihil hæsitans : qui enim hæsitat, similis est fluctui maris, qui a vento movetur et circumfertur : <sup>7</sup> non ergo æstimet homo ille quod accipiat aliquid a Domino. <sup>8</sup> Vir duplex animo inconstans est in omnibus viis suis. <sup>9</sup> Glorietur autem frater humilis in exaltatione sua : <sup>10</sup> dives autem in humilitate sua, quoniam sicut flos fœni transibit ; <sup>11</sup> exortus est enim sol cum ardore, et arefecit fœnum, et flos ejus decidit, et decor vultus ejus deperiit : ita et dives in itineribus suis marcescet. <sup>12</sup> Beatus vir qui suffert tentationem : quoniam cum probatus fuerit, accipiet coronam vitæ, quam repromisit Deus diligentibus se. <sup>13</sup> Nemo cum tentatur, dicat quoniam a Deo tentatur : Deus enim intentator malorum est : ipse autem neminem tentat. <sup>14</sup> Unusquisque vero tentatur a concupiscentia sua abstractus, et illectus. <sup>15</sup> Deinde concupiscentia cum conceperit, parit peccatum : peccatum vero cum consummatum fuerit, generat mortem. <sup>16</sup> Nolite itaque errare, fratres mei dilectissimi. <sup>17</sup> Omne datum optimum, et omne donum perfectum desursum est, descendens a Patre luminum, apud quem non est transmutatio, nec vicissitudinis obumbratio. <sup>18</sup> Voluntarie enim genuit nos verbo veritatis, ut simus initium aliquod creaturæ ejus.</p>
<p><sup>19</sup> Scitis, fratres mei dilectissimi. Sit autem omnis homo velox ad audiendum : tardus autem ad loquendum, et tardus ad iram. <sup>20</sup> Ira enim viri justitiam Dei non operatur. <sup>21</sup> Propter quod abjicientes omnem immunditiam, et abundantiam malitiæ, in mansuetudine suscipite insitum verbum, quod potest salvare animas vestras. <sup>22</sup> Estote autem factores verbi, et non auditores tantum : fallentes vosmetipsos. <sup>23</sup> Quia si quis auditor est verbi, et non factor, hic comparabitur viro consideranti vultum nativitatis suæ in speculo : <sup>24</sup> consideravit enim se, et abiit, et statim oblitus est qualis fuerit. <sup>25</sup> Qui autem perspexerit in legem perfectam libertatis, et permanserit in ea, non auditor obliviosus factus, sed factor operis : hic beatus in facto suo erit. <sup>26</sup> Si quis autem putat se religiosum esse, non refrenans linguam suam, sed seducens cor suum, hujus vana est religio. <sup>27</sup> Religio munda et immaculata apud Deum et Patrem, hæc est : visitare pupillos et viduas in tribulatione eorum, et immaculatum se custodire ab hoc sæculo.</p>
</div>
<div id="section-1292" class="section level2">
<h2>2</h2>
<p>Fratres mei, nolite in personarum acceptione habere fidem Domini nostri Jesu Christi gloriæ. <sup>2</sup> Etenim si introierit in conventum vestrum vir aureum annulum habens in veste candida, introierit autem et pauper in sordido habitu, <sup>3</sup> et intendatis in eum qui indutus est veste præclara, et dixeritis ei : Tu sede hic bene : pauperi autem dicatis : Tu sta illic ; aut sede sub scabello pedum meorum : <sup>4</sup> nonne judicatis apud vosmetipsos, et facti estis judices cogitationum iniquarum ? <sup>5</sup> Audite, fratres mei dilectissimi : nonne Deus elegit pauperes in hoc mundo, divites in fide, et hæredes regni, quod repromisit Deus diligentibus se ? <sup>6</sup> vos autem exhonorastis pauperem. Nonne divites per potentiam opprimunt vos, et ipsi trahunt vos ad judicia ? <sup>7</sup> nonne ipsi blasphemant bonum nomen, quod invocatum est super vos ? <sup>8</sup> Si tamen legem perficitis regalem secundum Scripturas : Diliges proximum tuum sicut teipsum : bene facitis : <sup>9</sup> si autem personas accipitis, peccatum operamini, redarguti a lege quasi transgressores. <sup>10</sup> Quicumque autem totam legem servaverit, offendat autem in uno, factus est omnium reus. <sup>11</sup> Qui enim dixit : Non mœchaberis, dixit et : Non occides. Quod si non mœchaberis, occides autem, factus es transgressor legis. <sup>12</sup> Sic loquimini, et sic facite sicut per legem libertatis incipientes judicari. <sup>13</sup> Judicium enim sine misericordia illi qui non fecit misericordiam : superexaltat autem misericordia judicium.</p>
<p><sup>14</sup> Quid proderit, fratres mei, si fidem quis dicat se habere, opera autem non habeat ? numquid poterit fides salvare eum ? <sup>15</sup> Si autem frater et soror nudi sint, et indigeant victu quotidiano, <sup>16</sup> dicat autem aliquis ex vobis illis : Ite in pace, calefacimini et saturamini : non dederitis autem eis quæ necessaria sunt corpori, quid proderit ? <sup>17</sup> Sic et fides, si non habeat opera, mortua est in semetipsa. <sup>18</sup> Sed dicet quis : Tu fidem habes, et ego opera habeo : ostende mihi fidem tuam sine operibus : et ego ostendam tibi ex operibus fidem meam. <sup>19</sup> Tu credis quoniam unus est Deus : bene facis : et dæmones credunt, et contremiscunt. <sup>20</sup> Vis autem scire, o homo inanis, quoniam fides sine operibus mortua est ? <sup>21</sup> Abraham pater noster nonne ex operibus justificatus est, offerens Isaac filium suum super altare ? <sup>22</sup> Vides quoniam fides cooperabatur operibus illius : et ex operibus fides consummata est ? <sup>23</sup> Et suppleta est Scriptura, dicens : Credidit Abraham Deo, et reputatum est illi ad justitiam, et amicus Dei appellatus est. <sup>24</sup> Videtis quoniam ex operibus justificatur homo, et non ex fide tantum ? <sup>25</sup> Similiter et Rahab meretrix, nonne ex operibus justificata est, suscipiens nuntios, et alia via ejiciens ? <sup>26</sup> Sicut enim corpus sine spiritu mortuum est, ita et fides sine operibus mortua est.</p>
</div>
<div id="section-1293" class="section level2">
<h2>3</h2>
<p>Nolite plures magistri fieri fratres mei, scientes quoniam majus judicium sumitis. <sup>2</sup> In multis enim offendimus omnes. Si quis in verbo non offendit, hic perfectus est vir : potest etiam freno circumducere totum corpus. <sup>3</sup> Si autem equis frena in ora mittimus ad consentiendum nobis, et omne corpus illorum circumferimus. <sup>4</sup> Ecce et naves, cum magnæ sint, et a ventis validis minentur, circumferuntur a modico gubernaculo ubi impetus dirigentis voluerit. <sup>5</sup> Ita et lingua modicum quidem membrum est, et magna exaltat. Ecce quantus ignis quam magnam silvam incendit ! <sup>6</sup> Et lingua ignis est, universitas iniquitatis. Lingua constituitur in membris nostris, quæ maculat totum corpus, et inflammat rotam nativitatis nostræ inflammata a gehenna. <sup>7</sup> Omnis enim natura bestiarum, et volucrum, et serpentium, et ceterorum domantur, et domita sunt a natura humana : <sup>8</sup> linguam autem nullus hominum domare potest : inquietum malum, plena veneno mortifero. <sup>9</sup> In ipsa benedicimus Deum et Patrem : et in ipsa maledicimus homines, qui ad similitudinem Dei facti sunt. <sup>10</sup> Ex ipso ore procedit benedictio et maledictio. Non oportet, fratres mei, hæc ita fieri. <sup>11</sup> Numquid fons de eodem foramine emanat dulcem et amaram aquam ? <sup>12</sup> Numquid potest, fratres mei, ficus uvas facere, aut vitis ficus ? Sic neque salsa dulcem potest facere aquam.</p>
<p><sup>13</sup> Quis sapiens et disciplinatus inter vos ? Ostendat ex bona conversatione operationem suam in mansuetudine sapientiæ. <sup>14</sup> Quod si zelum amarum habetis, et contentiones sint in cordibus vestris : nolite gloriari, et mendaces esse adversus veritatem : <sup>15</sup> non est enim ista sapientia desursum descendens : sed terrena, animalis, diabolica. <sup>16</sup> Ubi enim zelus et contentio, ibi inconstantia et omne opus pravum. <sup>17</sup> Quæ autem desursum est sapientia, primum quidem pudica est, deinde pacifica, modesta, suadibilis, bonis consentiens, plena misericordia et fructibus bonis, non judicans, sine simulatione. <sup>18</sup> Fructus autem justitiæ, in pace seminatur, facientibus pacem.</p>
</div>
<div id="section-1294" class="section level2">
<h2>4</h2>
<p>Unde bella et lites in vobis ? nonne hinc : ex concupiscentiis vestris, quæ militant in membris vestris ? <sup>2</sup> concupiscitis, et non habetis : occiditis, et zelatis : et non potestis adipisci : litigatis, et belligeratis, et non habetis, propter quod non postulatis. <sup>3</sup> Petitis, et non accipitis : eo quod male petatis : ut in concupiscentiis vestris insumatis. <sup>4</sup> Adulteri, nescitis quia amicitia hujus mundi inimica est Dei ? quicumque ergo voluerit amicus esse sæculi hujus, inimicus Dei constituitur. <sup>5</sup> An putatis quia inaniter Scriptura dicat : Ad invidiam concupiscit spiritus qui habitat in vobis ? <sup>6</sup> majorem autem dat gratiam. Propter quod dicit : Deus superbis resistit, humilibus autem dat gratiam. <sup>7</sup> Subditi ergo estote Deo, resistite autem diabolo, et fugiet a vobis. <sup>8</sup> Appropinquate Deo, et appropinquabit vobis. Emundate manus, peccatores : et purificate corda, duplices animo. <sup>9</sup> Miseri estote, et lugete, et plorate : risus vester in luctum convertatur, et gaudium in mœrorem. <sup>10</sup> Humiliamini in conspectu Domini, et exaltabit vos. <sup>11</sup> Nolite detrahere alterutrum fratres. Qui detrahit fratri, aut qui judicat fratrem suum, detrahit legi, et judicat legem. Si autem judicas legem, non es factor legis, sed judex. <sup>12</sup> Unus est legislator et judex, qui potest perdere et liberare.</p>
<p><sup>13</sup> Tu autem quis es, qui judicas proximum ? Ecce nunc qui dicitis : Hodie, aut crastino ibimus in illam civitatem, et faciemus ibi quidem annum, et mercabimur, et lucrum faciemus : <sup>14</sup> qui ignoratis quid erit in crastino. <sup>15</sup> Quæ est enim vita vestra ? vapor est ad modicum parens, et deinceps exterminabitur ; pro eo ut dicatis : Si Dominus voluerit. Et : Si vixerimus, faciemus hoc, aut illud. <sup>16</sup> Nunc autem exsultatis in superbiis vestris. Omnis exsultatio talis, maligna est. <sup>17</sup> Scienti igitur bonum facere, et non facienti, peccatum est illi.</p>
</div>
<div id="section-1295" class="section level2">
<h2>5</h2>
<p>Agite nunc divites, plorate ululantes in miseriis vestris, quæ advenient vobis. <sup>2</sup> Divitiæ vestræ putrefactæ sunt, et vestimenta vestra a tineis comesta sunt. <sup>3</sup> Aurum et argentum vestrum æruginavit : et ærugo eorum in testimonium vobis erit, et manducabit carnes vestras sicut ignis. Thesaurizastis vobis iram in novissimis diebus. <sup>4</sup> Ecce merces operariorum, qui messuerunt regiones vestras, quæ fraudata est a vobis, clamat : et clamor eorum in aures Domini Sabaoth introivit. <sup>5</sup> Epulati estis super terram, et in luxuriis enutristis corda vestra in die occisionis. <sup>6</sup> Addixistis, et occidistis justum, et non restitit vobis.</p>
<p><sup>7</sup> Patientes igitur estote, fratres, usque ad adventum Domini. Ecce agricola exspectat pretiosum fructum terræ, patienter ferens donec accipiat temporaneum et serotinum. <sup>8</sup> Patientes igitur estote et vos, et confirmate corda vestra : quoniam adventus Domini appropinquavit. <sup>9</sup> Nolite ingemiscere, fratres, in alterutrum, ut non judicemini. Ecce judex ante januam assistit. <sup>10</sup> Exemplum accipite, fratres, exitus mali, laboris, et patientiæ, prophetas qui locuti sunt in nomine Domini. <sup>11</sup> Ecce beatificamus eos qui sustinuerunt. Sufferentiam Job audistis, et finem Domini vidistis, quoniam misericors Dominus est, et miserator.</p>
<p><sup>12</sup> Ante omnia autem, fratres mei, nolite jurare, neque per cælum, neque per terram, neque aliud quodcumque juramentum. Sit autem sermo vester : Est, est : Non, non : ut non sub judicio decidatis.</p>
<p><sup>13</sup> Tristatur aliquis vestrum ? oret. Æquo animo est ? psallat. <sup>14</sup> Infirmatur quis in vobis ? inducat presbyteros ecclesiæ, et orent super eum, ungentes eum oleo in nomine Domini : <sup>15</sup> et oratio fidei salvabit infirmum, et alleviabit eum Dominus : et si in peccatis sit, remittentur ei. <sup>16</sup> Confitemini ergo alterutrum peccata vestra, et orate pro invicem ut salvemini : multum enim valet deprecatio justi assidua. <sup>17</sup> Elias homo erat similis nobis passibilis : et oratione oravit ut non plueret super terram, et non pluit annos tres, et menses sex. <sup>18</sup> Et rursum oravit : et cælum dedit pluviam, et terra dedit fructum suum.</p>
<p><sup>19</sup> Fratres mei, si quis ex vobis erraverit a veritate, et converterit quis eum : <sup>20</sup> scire debet quoniam qui converti fecerit peccatorem ab errore viæ suæ, salvabit animam ejus a morte, et operiet multitudinem peccatorum.</p>
</div>
</div>
</body>
</html>

