<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Petri_I" class="section level1">
<h1>Epistola B. Petri Apostoli Prima</h1>
<div id="section-1296" class="section level2">
<h2>1</h2>
<p>Petrus Apostolus Jesu Christi, electis advenis dispersionis Ponti, Galatiæ, Cappadociæ, Asiæ, et Bithyniæ, <sup>2</sup> secundum præscientiam Dei Patris, in sanctificationem Spiritus, in obedientiam, et aspersionem sanguinis Jesu Christi. Gratia vobis, et pax multiplicetur.</p>
<p><sup>3</sup> Benedictus Deus et Pater Domini nostri Jesu Christi, qui secundum misericordiam suam magnam regeneravit nos in spem vivam, per resurrectionem Jesu Christi ex mortuis, <sup>4</sup> in hæreditatem incorruptibilem, et incontaminatam, et immarcescibilem, conservatam in cælis in vobis, <sup>5</sup> qui in virtute Dei custodimini per fidem in salutem, paratam revelari in tempore novissimo. <sup>6</sup> In quo exsultabis, modicum nunc si oportet contristari in variis tentationibus : <sup>7</sup> ut probatio vestræ fidei multo pretiosior auro (quod per ignem probatur) inveniatur in laudem, et gloriam, et honorem in revelatione Jesu Christi : <sup>8</sup> quem cum non videritis, diligitis : in quem nunc quoque non videntes creditis : credentes autem exsultabitis lætitia inenarrabili, et glorificata : <sup>9</sup> reportantes finem fidei vestræ, salutem animarum. <sup>10</sup> De qua salute exquisierunt, atque scrutati sunt prophetæ, qui de futura in vobis gratia prophetaverunt : <sup>11</sup> scrutantes in quod vel quale tempus significaret in eis Spiritus Christi : prænuntians eas quæ in Christo sunt passiones, et posteriores glorias : <sup>12</sup> quibus revelatum est quia non sibimetipsis, vobis autem ministrabant ea quæ nunc nuntiata sunt vobis per eos qui evangelizaverunt vobis, Spiritu Sancto misso de cælo, in quem desiderant angeli prospicere.</p>
<p><sup>13</sup> Propter quod succincti lumbos mentis vestræ, sobrii, perfecte sperate in eam, quæ offertur vobis, gratiam, in revelationem Jesu Christi : <sup>14</sup> quasi filii obedientiæ, non configurati prioribus ignorantiæ vestræ desideriis : <sup>15</sup> sed secundum eum qui vocavit vos, Sanctum : et ipsi in omni conversatione sancti sitis : <sup>16</sup> quoniam scriptum est : Sancti eritis, quoniam ego sanctus sum. <sup>17</sup> Et si patrem invocatis eum, qui sine acceptione personarum judicat secundum uniuscujusque opus, in timore incolatus vestri tempore conversamini. <sup>18</sup> Scientes quod non corruptibilibus, auro vel argento, redempti estis de vana vestra conversatione paternæ traditionis : <sup>19</sup> sed pretioso sanguine quasi agni immaculati Christi, et incontaminati : <sup>20</sup> præcogniti quidem ante mundi constitutionem, manifestati autem novissimis temporibus propter vos, <sup>21</sup> qui per ipsum fideles estis in Deo, qui suscitavit eum a mortuis, et dedit ei gloriam, ut fides vestra et spes esset in Deo : <sup>22</sup> animas vestras castificantes in obedientia caritatis, in fraternitatis amore, simplici ex corde invicem diligite attentius : <sup>23</sup> renati non ex semine corruptibili, sed incorruptibili per verbum Dei vivi, et permanentis in æternum : <sup>24</sup> quia omnis caro ut fœnum : et omnis gloria ejus tamquam flos fœni : exaruit fœnum, et flos ejus decidit. <sup>25</sup> Verbum autem Domini manet in æternum : hoc est autem verbum, quod evangelizatum est in vos.</p>
</div>
<div id="section-1297" class="section level2">
<h2>2</h2>
<p>Deponentes igitur omnem malitiam, et omnem dolum, et simulationes, et invidias, et omnes detractiones, <sup>2</sup> sicut modo geniti infantes, rationabile, sine dolo lac concupiscite : ut in eo crescatis in salutem : <sup>3</sup> si tamen gustastis quoniam dulcis est Dominus. <sup>4</sup> Ad quem accedentes lapidem vivum, ab hominibus quidem reprobatum, a Deo autem electum, et honorificatum : <sup>5</sup> et ipsi tamquam lapides vivi superædificamini, domus spiritualis, sacerdotium sanctum, offerre spirituales hostias, acceptabiles Deo per Jesum Christum. <sup>6</sup> Propter quod continet Scriptura : Ecce pono in Sion lapidem summum angularem, electum, pretiosum : et qui crediderit in eum, non confundetur. <sup>7</sup> Vobis igitur honor credentibus : non credentibus autem lapis, quem reprobaverunt ædificantes : hic factus est in caput anguli, <sup>8</sup> et lapis offensionis, et petra scandali, his qui offendunt verbo, nec credunt in quo et positi sunt. <sup>9</sup> Vos autem genus electum, regale sacerdotium, gens sancta, populus acquisitionis : ut virtutes annuntietis ejus qui de tenebris vos vocavit in admirabile lumen suum. <sup>10</sup> Qui aliquando non populus, nunc autem populus Dei : qui non consecuti misericordiam, nunc autem misericordiam consecuti.</p>
<p><sup>11</sup> Carissimi, obsecro vos tamquam advenas et peregrinos abstinere vos a carnalibus desideriis, quæ militant adversus animam, <sup>12</sup> conversationem vestram inter gentes habentes bonam : ut in eo quod detrectant de vobis tamquam de malefactoribus, ex bonis operibus vos considerantes, glorificent Deum in die visitationis. <sup>13</sup> Subjecti igitur estote omni humanæ creaturæ propter Deum : sive regi quasi præcellenti : <sup>14</sup> sive ducibus tamquam ab eo missis ad vindictam malefactorum, laudem vero bonorum : <sup>15</sup> quia sic est voluntas Dei, ut benefacientes obmutescere faciatis imprudentium hominum ignorantiam : <sup>16</sup> quasi liberi, et non quasi velamen habentes malitiæ libertatem, sed sicut servi Dei. <sup>17</sup> Omnes honorate : fraternitatem diligite : Deum timete : regem honorificate.</p>
<p><sup>18</sup> Servi, subditi estote in omni timore dominis, non tantum bonis et modestis, sed etiam dyscolis. <sup>19</sup> Hæc est enim gratia, si propter Dei conscientiam sustinet quis tristitias, patiens injuste. <sup>20</sup> Quæ enim est gloria, si peccantes, et colaphizati suffertis ? sed si bene facientes patienter sustinetis, hæc est gratia apud Deum. <sup>21</sup> In hoc enim vocati estis : quia et Christus passus est pro nobis, vobis relinquens exemplum ut sequamini vestigia ejus : <sup>22</sup> qui peccatum non fecit, nec inventus est dolus in ore ejus : <sup>23</sup> qui cum malediceretur, non maledicebat : cum pateretur, non comminabatur : tradebat autem judicanti se injuste : <sup>24</sup> qui peccata nostra ipse pertulit in corpore suo super lignum ; ut peccatis mortui, justitiæ vivamus : cujus livore sanati estis. <sup>25</sup> Eratis enim sicut oves errantes, sed conversi estis nunc ad pastorem, et episcopum animarum vestrarum.</p>
</div>
<div id="section-1298" class="section level2">
<h2>3</h2>
<p>Similiter et mulieres subditæ sint viris suis : ut etsi qui non credunt verbo, per mulierum conversationem sine verbo lucrifiant : <sup>2</sup> considerantes in timore castam conversationem vestram. <sup>3</sup> Quarum non sit extrinsecus capillatura, aut circumdatio auri, aut indumenti vestimentorum cultus : <sup>4</sup> sed qui absconditus est cordis homo, in incorruptibilitate quieti, et modesti spiritus, qui est in conspectu Dei locuples. <sup>5</sup> Sic enim aliquando et sanctæ mulieres, sperantes in Deo, ornabant se, subjectæ propriis viris. <sup>6</sup> Sicut Sara obediebat Abrahæ, dominum eum vocans : cujus estis filiæ benefacientes, et non pertimentes ullam perturbationem. <sup>7</sup> Viri similiter cohabitantes secundum scientiam, quasi infirmiori vasculo muliebri impartientes honorem, tamquam et cohæredibus gratiæ vitæ : ut non impediantur orationes vestræ.</p>
<p><sup>8</sup> In fine autem omnes unanimes, compatientes fraternitatis amatores, misericordes, modesti, humiles : <sup>9</sup> non reddentes malum pro malo, nec maledictum pro maledicto, sed e contrario benedicentes : quia in hoc vocati estis, ut benedictionem hæreditate possideatis. <sup>10</sup> Qui enim vult vitam diligere, et dies videre bonos, coërceat linguam suam a malo, et labia ejus ne loquantur dolum. <sup>11</sup> Declinet a malo, et faciat bonum : inquirat pacem, et sequatur eam : <sup>12</sup> quia oculi Domini super justos, et aures ejus in preces eorum : vultus autem Domini super facientes mala. <sup>13</sup> Et quis est qui vobis noceat, si boni æmulatores fueritis ? <sup>14</sup> Sed et si quid patimini propter justitiam, beati. Timorem autem eorum ne timueritis, et non conturbemini. <sup>15</sup> Dominum autem Christum sanctificate in cordibus vestris, parati semper ad satisfactionem omni poscenti vos rationem de ea, quæ in vobis est, spe. <sup>16</sup> Sed cum modestia, et timore, conscientiam habentes bonam : ut in eo, quod detrahunt vobis, confundantur, qui calumniantur vestram bonam in Christo conversationem. <sup>17</sup> Melius est enim benefacientes (si voluntas Dei velit) pati, quam malefacientes.</p>
<p><sup>18</sup> Quia et Christus semel pro peccatis nostris mortuus est, justus pro injustis, ut nos offerret Deo, mortificatus quidem carne, vivificatus autem spiritu. <sup>19</sup> In quo et his, qui in carcere erant, spiritibus veniens prædicavit : <sup>20</sup> qui increduli fuerant aliquando, quando exspectabant Dei patientiam in diebus Noë, cum fabricaretur arca : in qua pauci, id est octo animæ, salvæ factæ sunt per aquam. <sup>21</sup> Quod et vos nunc similis formæ salvos fecit baptisma : non carnis depositio sordium, sed conscientiæ bonæ interrogatio in Deum per resurrectionem Jesu Christi. <sup>22</sup> Qui est in dextera Dei, deglutiens mortem ut vitæ æternæ hæredes efficeremur : profectus in cælum subjectis sibi angelis, et potestatibus, et virtutibus.</p>
</div>
<div id="section-1299" class="section level2">
<h2>4</h2>
<p>Christo igitur passo in carne, et vos eadem cogitatione armamini : quia qui passus est in carne, desiit a peccatis : <sup>2</sup> ut jam non desideriis hominum, sed voluntati Dei, quod reliquum est in carne vivat temporis. <sup>3</sup> Sufficit enim præteritum tempus ad voluntatem gentium consummandam his qui ambulaverunt in luxuriis, desideriis, vinolentiis, comessationibus, potationibus, et illicitis idolorum cultibus. <sup>4</sup> In quo admirantur non concurrentibus vobis in eamdem luxuriæ confusionem, blasphemantes. <sup>5</sup> Qui reddent rationem ei qui paratus est judicare vivos et mortuos. <sup>6</sup> Propter hoc enim et mortuis evangelizatum est : ut judicentur quidem secundum homines in carne, vivant autem secundum Deum in spiritu.</p>
<p><sup>7</sup> Omnium autem finis appropinquavit. Estote itaque prudentes, et vigilate in orationibus. <sup>8</sup> Ante omnia autem, mutuam in vobismetipsis caritatem continuam habentes : quia caritas operit multitudinem peccatorum. <sup>9</sup> Hospitales invicem sine murmuratione. <sup>10</sup> Unusquisque, sicut accepit gratiam, in alterutrum illam administrantes, sicut boni dispensatores multiformis gratiæ Dei. <sup>11</sup> Si quis loquitur, quasi sermones Dei : si quis ministrat, tamquam ex virtute, quam administrat Deus : ut in omnibus honorificetur Deus per Jesum Christum : cui est gloria et imperium in sæcula sæculorum. Amen.</p>
<p><sup>12</sup> Carissimi, nolite peregrinari in fervore, qui ad tentationem vobis fit, quasi novi aliquid vobis contingat : <sup>13</sup> sed communicantes Christi passionibus gaudete, ut et in revelatione gloriæ ejus gaudeatis exsultantes. <sup>14</sup> Si exprobramini in nomine Christi, beati eritis : quoniam quod est honoris, gloriæ, et virtutis Dei, et qui est ejus Spiritus, super vos requiescit. <sup>15</sup> Nemo autem vestrum patiatur ut homicida, aut fur, aut maledicus, aut alienorum appetitor. <sup>16</sup> Si autem ut christianus, non erubescat : glorificet autem Deum in isto nomine : <sup>17</sup> quoniam tempus est ut incipiat judicium a domo Dei. Si autem primum a nobis, quis finis eorum, qui non credunt Dei Evangelio ? <sup>18</sup> et si justus vix salvabitur, impius et peccator ubi parebunt ? <sup>19</sup> Itaque et hi, qui patiuntur secundum voluntatem Dei, fideli Creatori commendent animas suas in benefactis.</p>
</div>
<div id="section-1300" class="section level2">
<h2>5</h2>
<p>Seniores ergo, qui in vobis sunt, obsecro, consenior et testis Christi passionum : qui et ejus, quæ in futuro revelanda est, gloriæ communicator : <sup>2</sup> pascite qui in vobis est gregem Dei, providentes non coacte, sed spontanee secundum Deum : neque turpis lucri gratia, sed voluntarie : <sup>3</sup> neque ut dominantes in cleris, sed forma facti gregis ex animo. <sup>4</sup> Et cum apparuerit princeps pastorum, percipietis immarcescibilem gloriæ coronam. <sup>5</sup> Similiter adolescentes subditi estote senioribus.</p>
<p>Omnes autem invicem humilitatem insinuate, quia Deus superbis resistit, humilibus autem dat gratiam. <sup>6</sup> Humiliamini igitur sub potenti manu Dei, ut vos exaltet in tempore visitationis : <sup>7</sup> omnem sollicitudinem vestram projicientes in eum, quoniam ipsi cura est de vobis. <sup>8</sup> Sobrii estote, et vigilate : quia adversarius vester diabolus tamquam leo rugiens circuit, quærens quem devoret : <sup>9</sup> cui resistite fortes in fide : scientes eamdem passionem ei quæ in mundo est vestræ fraternitati fieri. <sup>10</sup> Deus autem omnis gratiæ, qui vocavit nos in æternam suam gloriam in Christo Jesu, modicum passos ipse perficiet, confirmabit, solidabitque. <sup>11</sup> Ipsi gloria, et imperium in sæcula sæculorum. Amen.</p>
<p><sup>12</sup> Per Silvanum fidelem fratrem vobis, ut arbitror, breviter scripsi : obsecrans et contestans, hanc esse veram gratiam Dei, in qua statis. <sup>13</sup> Salutat vos ecclesia quæ est in Babylone coëlecta, et Marcus filius meus. <sup>14</sup> Salutate invicem in osculo sancto. Gratia vobis omnibus qui estis in Christo Jesu. Amen.</p>
</div>
</div>
</body>
</html>

