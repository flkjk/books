<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Sapientia" class="section level1">
<h1>Liber Sapientiæ</h1>
<div id="section-715" class="section level2">
<h2>1</h2>
<p>Diligite justitiam, qui judicatis terram.<br />
Sentite de Domino in bonitate,<br />
et in simplicitate cordis quærite illum :<br />
<sup>2</sup> quoniam invenitur ab his qui non tentant illum,<br />
apparet autem eis qui fidem habent in illum.<br />
<sup>3</sup> Perversæ enim cogitationes separant a Deo ;<br />
probata autem virtus corripit insipientes.<br />
<sup>4</sup> Quoniam in malevolam animam non introibit sapientia,<br />
nec habitabit in corpore subdito peccatis.<br />
<sup>5</sup> Spiritus enim sanctus disciplinæ effugiet fictum,<br />
et auferet se a cogitationibus quæ sunt sine intellectu,<br />
et corripietur a superveniente iniquitate.<br />
<sup>6</sup> Benignus est enim spiritus sapientiæ,<br />
et non liberabit maledicum a labiis suis :<br />
quoniam renum illius testis est Deus,<br />
et cordis illius scrutator est verus,<br />
et linguæ ejus auditor.<br />
<sup>7</sup> Quoniam spiritus Domini replevit orbem terrarum,<br />
et hoc quod continet omnia, scientiam habet vocis.<br />
<sup>8</sup> Propter hoc qui loquitur iniqua non potest latere,<br />
nec præteriet illum corripiens judicium.<br />
<sup>9</sup> In cogitationibus enim impii interrogatio erit ;<br />
sermonum autem illius auditio ad Deum veniet,<br />
ad correptionem iniquitatum illius.<br />
<sup>10</sup> Quoniam auris zeli audit omnia,<br />
et tumultus murmurationum non abscondetur.<br />
<sup>11</sup> Custodite ergo vos a murmuratione quæ nihil prodest,<br />
et a detractione parcite linguæ :<br />
quoniam sermo obscurus in vacuum non ibit,<br />
os autem quod mentitur occidit animam.</p>
<p><sup>12</sup> Nolite zelare mortem in errore vitæ vestræ,<br />
neque acquiratis perditionem in operibus manuum vestrarum.<br />
<sup>13</sup> Quoniam Deus mortem non fecit,<br />
nec lætatur in perditione vivorum.<br />
<sup>14</sup> Creavit enim ut essent omnia,<br />
et sanabiles fecit nationes orbis terrarum :<br />
et non est in illis medicamentum exterminii,<br />
nec inferorum regnum in terra.<br />
<sup>15</sup> Justitia enim perpetua est, et immortalis.<br />
<sup>16</sup> Impii autem manibus et verbis accersierunt illam,<br />
et æstimantes illam amicam, defluxerunt ;<br />
et sponsiones posuerunt ad illam,<br />
quoniam digni sunt qui sint ex parte illius.</p>
</div>
<div id="section-716" class="section level2">
<h2>2</h2>
<p>Dixerunt enim cogitantes apud se non recte :<br />
Exiguum et cum tædio est tempus vitæ nostræ,<br />
et non est refrigerium in fine hominis,<br />
et non est qui agnitus sit reversus ab inferis.<br />
<sup>2</sup> Quia ex nihilo nati sumus,<br />
et post hoc erimus tamquam non fuerimus.<br />
Quoniam fumus flatus est in naribus nostris,<br />
et sermo scintilla ad commovendum cor nostrum :<br />
<sup>3</sup> qua extincta, cinis erit corpus nostrum,<br />
et spiritus diffundetur tamquam mollis aër ;<br />
et transibit vita nostra tamquam vestigium nubis,<br />
et sicut nebula dissolvetur quæ fugata est a radiis solis,<br />
et a calore illius aggravata.<br />
<sup>4</sup> Et nomen nostrum oblivionem accipiet per tempus,<br />
et nemo memoriam habebit operum nostrorum.<br />
<sup>5</sup> Umbræ enim transitus est tempus nostrum,<br />
et non est reversio finis nostri :<br />
quoniam consignata est, et nemo revertitur.<br />
<sup>6</sup> Venite ergo, et fruamur bonis quæ sunt,<br />
et utamur creatura tamquam in juventute celeriter.<br />
<sup>7</sup> Vino pretioso et unguentis nos impleamus,<br />
et non prætereat nos flos temporis.<br />
<sup>8</sup> Coronemus nos rosis antequam marcescant ;<br />
nullum pratum sit quod non pertranseat luxuria nostra :<br />
<sup>9</sup> nemo nostrum exsors sit luxuriæ nostræ.<br />
Ubique relinquamus signa lætitiæ,<br />
quoniam hæc est pars nostra, et hæc est sors.<br />
<sup>10</sup> Opprimamus pauperem justum, et non parcamus viduæ,<br />
nec veterani revereamur canos multi temporis :<br />
<sup>11</sup> sit autem fortitudo nostra lex justitiæ ;<br />
quod enim infirmum est, inutile invenitur.<br />
<sup>12</sup> Circumveniamus ergo justum, quoniam inutilis est nobis,<br />
et contrarius est operibus nostris,<br />
et improperat nobis peccata legis,<br />
et diffamat in nos peccata disciplinæ nostræ.<br />
<sup>13</sup> Promittit se scientiam Dei habere,<br />
et filium Dei se nominat.<br />
<sup>14</sup> Factus est nobis in traductionem cogitationum nostrarum.<br />
<sup>15</sup> Gravis est nobis etiam ad videndum,<br />
quoniam dissimilis est aliis vita illius,<br />
et immutatæ sunt viæ ejus.<br />
<sup>16</sup> Tamquam nugaces æstimati sumus ab illo,<br />
et abstinet se a viis nostris tamquam ab immunditiis,<br />
et præfert novissima justorum,<br />
et gloriatur patrem se habere Deum.<br />
<sup>17</sup> Videamus ergo si sermones illius veri sint,<br />
et tentemus quæ ventura sunt illi,<br />
et sciemus quæ erunt novissima illius.<br />
<sup>18</sup> Si enim est verus filius Dei, suscipiet illum,<br />
et liberabit eum de manibus contrariorum.<br />
<sup>19</sup> Contumelia et tormento interrogemus eum,<br />
ut sciamus reverentiam ejus,<br />
et probemus patientiam illius.<br />
<sup>20</sup> Morte turpissima condemnemus eum ;<br />
erit enim ei respectus ex sermonibus illius.<br />
<sup>21</sup> Hæc cogitaverunt, et erraverunt :<br />
excæcavit enim illos malitia eorum.<br />
<sup>22</sup> Et nescierunt sacramenta Dei :<br />
neque mercedem speraverunt justitiæ,<br />
nec judicaverunt honorem animarum sanctarum.<br />
<sup>23</sup> Quoniam Deus creavit hominem inexterminabilem,<br />
et ad imaginem similitudinis suæ fecit illum.<br />
<sup>24</sup> Invidia autem diaboli mors introivit in orbem terrarum :<br />
<sup>25</sup> imitantur autem illum qui sunt ex parte illius.</p>
</div>
<div id="section-717" class="section level2">
<h2>3</h2>
<p>Justorum autem animæ in manu Dei sunt,<br />
et non tanget illos tormentum mortis.<br />
<sup>2</sup> Visi sunt oculis insipientium mori,<br />
et æstimata est afflictio exitus illorum,<br />
<sup>3</sup> et quod a nobis est iter exterminium ;<br />
illi autem sunt in pace :<br />
<sup>4</sup> etsi coram hominibus tormenta passi sunt,<br />
spes illorum immortalitate plena est.<br />
<sup>5</sup> In paucis vexati, in multis bene disponentur,<br />
quoniam Deus tentavit eos,<br />
et invenit illos dignos se.<br />
<sup>6</sup> Tamquam aurum in fornace probavit illos,<br />
et quasi holocausti hostiam accepit illos,<br />
et in tempore erit respectus illorum.<br />
<sup>7</sup> Fulgebunt justi<br />
et tamquam scintillæ in arundineto discurrent.<br />
<sup>8</sup> Judicabunt nationes, et dominabuntur populis,<br />
et regnabit Dominus illorum in perpetuum.<br />
<sup>9</sup> Qui confidunt in illo intelligent veritatem,<br />
et fideles in dilectione acquiescent illi,<br />
quoniam donum et pax est electis ejus.<br />
<sup>10</sup> Impii autem secundum quæ cogitaverunt<br />
correptionem habebunt :<br />
qui neglexerunt justum,<br />
et a Domino recesserunt.<br />
<sup>11</sup> Sapientiam enim et disciplinam qui abjicit infelix est :<br />
et vacua est spes illorum,<br />
et labores sine fructu,<br />
et inutilia opera eorum.<br />
<sup>12</sup> Mulieres eorum insensatæ sunt,<br />
et nequissimi filii eorum.<br />
<sup>13</sup> Maledicta creatura eorum, quoniam felix est sterilis ;<br />
et incoinquinata, quæ nescivit thorum in delicto,<br />
habebit fructum in respectione animarum sanctarum ;<br />
<sup>14</sup> et spado qui non operatus est per manus suas iniquitatem,<br />
nec cogitavit adversus Deum nequissima :<br />
dabitur enim illi fidei donum electum,<br />
et sors in templo Dei acceptissima.<br />
<sup>15</sup> Bonorum enim laborum gloriosus est fructus,<br />
et quæ non concidat radix sapientiæ.<br />
<sup>16</sup> Filii autem adulterorum in inconsummatione erunt,<br />
et ab iniquo thoro semen exterminabitur.<br />
<sup>17</sup> Et si quidem longæ vitæ erunt, in nihilum computabuntur,<br />
et sine honore erit novissima senectus illorum :<br />
<sup>18</sup> et si celerius defuncti fuerint, non habebunt spem,<br />
nec in die agnitionis allocutionem.<br />
<sup>19</sup> Nationis enim iniquæ diræ sunt consummationes.</p>
</div>
<div id="section-718" class="section level2">
<h2>4</h2>
<p>O quam pulchra est casta generatio, cum claritate !<br />
immortalis est enim memoria illius,<br />
quoniam et apud Deum nota est, et apud homines.<br />
<sup>2</sup> Cum præsens est, imitantur illam,<br />
et desiderant eam cum se eduxerit ;<br />
et in perpetuum coronata triumphat,<br />
incoinquinatorum certaminum præmium vincens.<br />
<sup>3</sup> Multigena autem impiorum multitudo non erit utilis,<br />
et spuria vitulamina non dabunt radices altas,<br />
nec stabile firmamentum collocabunt.<br />
<sup>4</sup> Etsi in ramis in tempore germinaverint,<br />
infirmiter posita, a vento commovebuntur,<br />
et a nimietate ventorum eradicabuntur.<br />
<sup>5</sup> Confringentur enim rami inconsummati ;<br />
et fructus illorum inutiles et acerbi ad manducandum,<br />
et ad nihilum apti.<br />
<sup>6</sup> Ex iniquis enim somnis filii qui nascuntur,<br />
testes sunt nequitiæ adversus parentes in interrogatione sua.<br />
<sup>7</sup> Justus autem si morte præoccupatus fuerit,<br />
in refrigerio erit ;<br />
<sup>8</sup> senectus enim venerabilis est non diuturna,<br />
neque annorum numero computata :<br />
cani autem sunt sensus hominis,<br />
<sup>9</sup> et ætas senectutis vita immaculata.<br />
<sup>10</sup> Placens Deo factus est dilectus,<br />
et vivens inter peccatores translatus est.<br />
<sup>11</sup> Raptus est, ne malitia mutaret intellectum ejus,<br />
aut ne fictio deciperet animam illius.<br />
<sup>12</sup> Fascinatio enim nugacitatis obscurat bona,<br />
et inconstantia concupiscentiæ transvertit sensum sine malitia.<br />
<sup>13</sup> Consummatus in brevi,<br />
explevit tempora multa ;<br />
<sup>14</sup> placita enim erat Deo anima illius :<br />
propter hoc properavit educere illum de medio iniquitatum.<br />
Populi autem videntes, et non intelligentes,<br />
nec ponentes in præcordiis talia,<br />
<sup>15</sup> quoniam gratia Dei et misericordia est in sanctos ejus,<br />
et respectus in electos illius.<br />
<sup>16</sup> Condemnat autem justus mortuus vivos impios,<br />
et juventus celerius consummata longam vitam injusti.<br />
<sup>17</sup> Videbunt enim finem sapientis,<br />
et non intelligent quid cogitaverit de illo Deus,<br />
et quare munierit illum Dominus.<br />
<sup>18</sup> Videbunt, et contemnent eum ;<br />
illos autem Dominus irridebit.<br />
<sup>19</sup> Et erunt post hæc decidentes sine honore,<br />
et in contumelia inter mortuos in perpetuum :<br />
quoniam disrumpet illos inflatos sine voce,<br />
et commovebit illos a fundamentis,<br />
et usque ad supremum desolabuntur,<br />
et erunt gementes, et memoria illorum peribit.<br />
<sup>20</sup> Venient in cogitatione peccatorum suorum timidi,<br />
et traducent illos ex adverso iniquitates ipsorum.</p>
</div>
<div id="section-719" class="section level2">
<h2>5</h2>
<p>Tunc stabunt justi in magna constantia<br />
adversus eos qui se angustiaverunt,<br />
et qui abstulerunt labores eorum.<br />
<sup>2</sup> Videntes turbabuntur timore horribili,<br />
et mirabuntur in subitatione insperatæ salutis ;<br />
<sup>3</sup> dicentes intra se, pœnitentiam agentes,<br />
et præ angustia spiritus gementes :<br />
Hi sunt quos habuimus aliquando in derisum,<br />
et in similitudinem improperii.<br />
<sup>4</sup> Nos insensati, vitam illorum æstimabamus insaniam,<br />
et finem illorum sine honore ;<br />
<sup>5</sup> ecce quomodo computati sunt inter filios Dei,<br />
et inter sanctos sors illorum est.<br />
<sup>6</sup> Ergo erravimus a via veritatis,<br />
et justitiæ lumen non luxit nobis,<br />
et sol intelligentiæ non est ortus nobis.<br />
<sup>7</sup> Lassati sumus in via iniquitatis et perditionis,<br />
et ambulavimus vias difficiles :<br />
viam autem Domini ignoravimus.<br />
<sup>8</sup> Quid nobis profuit superbia ?<br />
aut divitiarum jactantia quid contulit nobis ?<br />
<sup>9</sup> Transierunt omnia illa tamquam umbra,<br />
et tamquam nuntius percurrens,<br />
<sup>10</sup> et tamquam navis quæ pertransit fluctuantem aquam,<br />
cujus cum præterierit non est vestigium invenire,<br />
neque semitam carinæ illius in fluctibus ;<br />
<sup>11</sup> aut tamquam avis quæ transvolat in aëre,<br />
cujus nullum invenitur argumentum itineris,<br />
sed tantum sonitus alarum verberans levem ventum,<br />
et scindens per vim itineris aërem :<br />
commotis alis transvolavit,<br />
et post hoc nullum signum invenitur itineris illius ;<br />
<sup>12</sup> aut tamquam sagitta emissa in locum destinatum,<br />
divisus aër continuo in se reclusus est,<br />
ut ignoretur transitus illius :<br />
<sup>13</sup> sic et nos nati continuo desivimus esse ;<br />
et virtutis quidem nullum signum valuimus ostendere,<br />
in malignitate autem nostra consumpti sumus.<br />
<sup>14</sup> Talia dixerunt in inferno hi qui peccaverunt :<br />
<sup>15</sup> quoniam spes impii tamquam lanugo est quæ a vento tollitur,<br />
et tamquam spuma gracilis quæ a procella dispergitur,<br />
et tamquam fumus qui a vento diffusus est,<br />
et tamquam memoria hospitis unius diei prætereuntis.<br />
<sup>16</sup> Justi autem in perpetuum vivent,<br />
et apud Dominum est merces eorum,<br />
et cogitatio illorum apud Altissimum.<br />
<sup>17</sup> Ideo accipient regnum decoris,<br />
et diadema speciei de manu Domini :<br />
quoniam dextera sua teget eos,<br />
et brachio sancto suo defendet illos.<br />
<sup>18</sup> Accipiet armaturam zelus illius,<br />
et armabit creaturam ad ultionem inimicorum.<br />
<sup>19</sup> Induet pro thorace justitiam,<br />
et accipiet pro galea judicium certum ;<br />
<sup>20</sup> sumet scutum inexpugnabile æquitatem.<br />
<sup>21</sup> Acuet autem duram iram in lanceam,<br />
et pugnabit cum illo orbis terrarum contra insensatos.<br />
<sup>22</sup> Ibunt directe emissiones fulgurum,<br />
et tamquam a bene curvato arcu nubium exterminabuntur,<br />
et ad certum locum insilient.<br />
<sup>23</sup> Et a petrosa ira plenæ mittentur grandines ;<br />
excandescet in illos aqua maris,<br />
et flumina concurrent duriter.<br />
<sup>24</sup> Contra illos stabit spiritus virtutis,<br />
et tamquam turbo venti dividet illos ;<br />
et ad eremum perducet omnem terram iniquitas illorum,<br />
et malignitas evertet sedes potentium.</p>
</div>
<div id="section-720" class="section level2">
<h2>6</h2>
<p>Melior est sapientia quam vires,<br />
et vir prudens quam fortis.<br />
<sup>2</sup> Audite ergo, reges, et intelligite ;<br />
discite, judices finium terræ.<br />
<sup>3</sup> Præbete aures, vos qui continetis multitudines,<br />
et placetis vobis in turbis nationum.<br />
<sup>4</sup> Quoniam data est a Domino potestas vobis,<br />
et virtus ab Altissimo :<br />
qui interrogabit opera vestra, et cogitationes scrutabitur.<br />
<sup>5</sup> Quoniam cum essetis ministri regni illius,<br />
non recte judicastis, nec custodistis legem justitiæ,<br />
neque secundum voluntatem Dei ambulastis.<br />
<sup>6</sup> Horrende et cito apparebit vobis,<br />
quoniam judicium durissimum his qui præsunt fiet.<br />
<sup>7</sup> Exiguo enim conceditur misericordia ;<br />
potentes autem potenter tormenta patientur.<br />
<sup>8</sup> Non enim subtrahet personam cujusquam Deus,<br />
nec verebitur magnitudinem ejus cujusquam,<br />
quoniam pusillum et magnum ipse fecit,<br />
et æqualiter cura est illi de omnibus.<br />
<sup>9</sup> Fortioribus autem fortior instat cruciatio.<br />
<sup>10</sup> Ad vos ergo, reges, sunt hi sermones mei :<br />
ut discatis sapientiam, et non excidatis.<br />
<sup>11</sup> Qui enim custodierint justa juste, justificabuntur ;<br />
et qui didicerint ista, invenient quid respondeant.<br />
<sup>12</sup> Concupiscite ergo sermones meos ;<br />
diligite illos, et habebitis disciplinam.<br />
<sup>13</sup> Clara est, et quæ numquam marcescit, sapientia :<br />
et facile videtur ab his qui diligunt eam,<br />
et invenitur ab his qui quærunt illam.<br />
<sup>14</sup> Præoccupat qui se concupiscunt,<br />
ut illis se prior ostendat.<br />
<sup>15</sup> Qui de luce vigilaverit ad illam non laborabit ;<br />
assidentem enim illam foribus suis inveniet.<br />
<sup>16</sup> Cogitare ergo de illa sensus est consummatus,<br />
et qui vigilaverit propter illam cito securus erit.<br />
<sup>17</sup> Quoniam dignos se ipsa circuit quærens,<br />
et in viis ostendit se hilariter,<br />
et in omni providentia occurrit illis.<br />
<sup>18</sup> Initium enim illius verissima est disciplinæ concupiscentia.<br />
<sup>19</sup> Cura ergo disciplinæ dilectio est,<br />
et dilectio custodia legum illius est ;<br />
custoditio autem legum consummatio incorruptionis est ;<br />
<sup>20</sup> incorruptio autem facit esse proximum Deo.<br />
<sup>21</sup> Concupiscentia itaque sapientiæ deducit ad regnum perpetuum.<br />
<sup>22</sup> Si ergo delectamini sedibus et sceptris, o reges populi,<br />
diligite sapientiam, ut in perpetuum regnetis :<br />
<sup>23</sup> diligite lumen sapientiæ, omnes qui præestis populis.</p>
<p><sup>24</sup> Quid est autem sapientia, et quemadmodum facta sit, referam,<br />
et non abscondam a vobis sacramenta Dei :<br />
sed ab initio nativitatis investigabo,<br />
et ponam in lucem scientiam illius,<br />
et non præteribo veritatem.<br />
<sup>25</sup> Neque cum invidia tabescente iter habebo,<br />
quoniam talis homo non erit particeps sapientiæ.<br />
<sup>26</sup> Multitudo autem sapientium sanitas est orbis terrarum,<br />
et rex sapiens stabilimentum populi est.<br />
<sup>27</sup> Ergo accipite disciplinam per sermones meos,<br />
et proderit vobis.</p>
</div>
<div id="section-721" class="section level2">
<h2>7</h2>
<p>Sum quidem et ego mortalis homo, similis omnibus,<br />
et ex genere terreni illius qui prior factus est :<br />
et in ventre matris figuratus sum caro ;<br />
<sup>2</sup> decem mensium tempore coagulatus sum in sanguine :<br />
ex semine hominis, et delectamento somni conveniente.<br />
<sup>3</sup> Et ego natus accepi communem aërem,<br />
et in similiter factam decidi terram,<br />
et primam vocem similem omnibus emisi plorans.<br />
<sup>4</sup> In involumentis nutritus sum, et curis magnis :<br />
<sup>5</sup> nemo enim ex regibus aliud habuit nativitatis initium.<br />
<sup>6</sup> Unus ergo introitus est omnibus ad vitam,<br />
et similis exitus.<br />
<sup>7</sup> Propter hoc optavi, et datus est mihi sensus ;<br />
et invocavi, et venit in me spiritus sapientiæ :<br />
<sup>8</sup> et præposui illam regnis et sedibus,<br />
et divitias nihil esse duxi in comparatione illius.<br />
<sup>9</sup> Nec comparavi illi lapidem pretiosum,<br />
quoniam omne aurum in comparatione illius arena est exigua,<br />
et tamquam lutum æstimabitur argentum in conspectu illius.<br />
<sup>10</sup> Super salutem et speciem dilexi illam,<br />
et proposui pro luce habere illam,<br />
quoniam inextinguibile est lumen illius.<br />
<sup>11</sup> Venerunt autem mihi omnia bona pariter cum illa,<br />
et innumerabilis honestas per manus illius ;<br />
<sup>12</sup> et lætatus sum in omnibus,<br />
quoniam antecedebat me ista sapientia,<br />
et ignorabam quoniam horum omnium mater est.<br />
<sup>13</sup> Quam sine fictione didici,<br />
et sine invidia communico,<br />
et honestatem illius non abscondo.<br />
<sup>14</sup> Infinitus enim thesaurus est hominibus ;<br />
quo qui usi sunt, participes facti sunt amicitiæ Dei,<br />
propter disciplinæ dona commendati.<br />
<sup>15</sup> Mihi autem dedit Deus dicere ex sententia,<br />
et præsumere digna horum quæ mihi dantur :<br />
quoniam ipse sapientiæ dux est,<br />
et sapientium emendator.<br />
<sup>16</sup> In manu enim illius et nos et sermones nostri,<br />
et omnis sapientia, et operum scientia, et disciplina.<br />
<sup>17</sup> Ipse enim dedit mihi horum quæ sunt scientiam veram,<br />
ut sciam dispositionem orbis terrarum, et virtutes elementorum,<br />
<sup>18</sup> initium, et consummationem, et medietatem temporum,<br />
vicissitudinum permutationes, et commutationes temporum,<br />
<sup>19</sup> anni cursus, et stellarum dispositiones,<br />
<sup>20</sup> naturas animalium, et iras bestiarum,<br />
vim ventorum, et cogitationes hominum,<br />
differentias virgultorum, et virtutes radicum.<br />
<sup>21</sup> Et quæcumque sunt absconsa et improvisa didici :<br />
omnium enim artifex docuit me sapientia.</p>
<p><sup>22</sup> Est enim in illa spiritus intelligentiæ,<br />
sanctus, unicus, multiplex, subtilis,<br />
disertus, mobilis, incoinquinatus, certus,<br />
suavis, amans bonum, acutus,<br />
quem nihil vetat, benefaciens,<br />
<sup>23</sup> humanus, benignus, stabilis, certus, securus,<br />
omnem habens virtutem, omnia prospiciens,<br />
et qui capiat omnes spiritus,<br />
intelligibilis, mundus, subtilis.<br />
<sup>24</sup> Omnibus enim mobilibus mobilior est sapientia :<br />
attingit autem ubique propter suam munditiam.<br />
<sup>25</sup> Vapor est enim virtutis Dei,<br />
et emanatio quædam est claritatis omnipotentis Dei sincera,<br />
et ideo nihil inquinatum in eam incurrit :<br />
<sup>26</sup> candor est enim lucis æternæ,<br />
et speculum sine macula Dei majestatis,<br />
et imago bonitatis illius.<br />
<sup>27</sup> Et cum sit una, omnia potest ;<br />
et in se permanens omnia innovat :<br />
et per nationes in animas sanctas se transfert ;<br />
amicos Dei et prophetas constituit.<br />
<sup>28</sup> Neminem enim diligit Deus,<br />
nisi eum qui cum sapientia inhabitat.<br />
<sup>29</sup> Est enim hæc speciosior sole,<br />
et super omnem dispositionem stellarum :<br />
luci comparata, invenitur prior.<br />
<sup>30</sup> Illi enim succedit nox ;<br />
sapientiam autem non vincit malitia.</p>
</div>
<div id="section-722" class="section level2">
<h2>8</h2>
<p>Attingit ergo a fine usque ad finem fortiter,<br />
et disponit omnia suaviter.</p>
<p><sup>2</sup> Hanc amavi, et exquisivi a juventute mea,<br />
et quæsivi sponsam mihi eam assumere,<br />
et amator factus sum formæ illius.<br />
<sup>3</sup> Generositatem illius glorificat,<br />
contubernium habens Dei ;<br />
sed et omnium Dominus dilexit illam.<br />
<sup>4</sup> Doctrix enim est disciplinæ Dei,<br />
et electrix operum illius.<br />
<sup>5</sup> Et si divitiæ appetuntur in vita,<br />
quid sapientia locupletius quæ operatur omnia ?<br />
<sup>6</sup> Si autem sensus operatur,<br />
quis horum quæ sunt magis quam illa est artifex ?<br />
<sup>7</sup> Et si justitiam quis diligit,<br />
labores hujus magnas habent virtutes :<br />
sobrietatem enim et prudentiam docet,<br />
et justitiam, et virtutem,<br />
quibus utilius nihil est in vita hominibus.<br />
<sup>8</sup> Et si multitudinem scientiæ desiderat quis,<br />
scit præterita, et de futuris æstimat ;<br />
scit versutias sermonum, et dissolutiones argumentorum ;<br />
signa et monstra scit antequam fiant,<br />
et eventus temporum et sæculorum.<br />
<sup>9</sup> Proposui ergo hanc adducere mihi ad convivendum,<br />
sciens quoniam mecum communicabit de bonis,<br />
et erit allocutio cogitationis et tædii mei.<br />
<sup>10</sup> Habebo propter hanc claritatem ad turbas,<br />
et honorem apud seniores juvenis ;<br />
<sup>11</sup> et acutus inveniar in judicio,<br />
et in conspectu potentium admirabilis ero,<br />
et facies principum mirabuntur me :<br />
<sup>12</sup> tacentem me sustinebunt,<br />
et loquentem me respicient,<br />
et sermocinante me plura, manus ori suo imponent.<br />
<sup>13</sup> Præterea habebo per hanc immortalitatem,<br />
et memoriam æternam his qui post me futuri sunt relinquam.<br />
<sup>14</sup> Disponam populos,<br />
et nationes mihi erunt subditæ :<br />
<sup>15</sup> timebunt me audientes reges horrendi.<br />
In multitudine videbor bonus,<br />
et in bello fortis.<br />
<sup>16</sup> Intrans in domum meam, conquiescam cum illa :<br />
non enim habet amaritudinem conversatio illius,<br />
nec tædium convictus illius,<br />
sed lætitiam et gaudium.<br />
<sup>17</sup> Hæc cogitans apud me<br />
et commemorans in corde meo,<br />
quoniam immortalitas est in cognatione sapientiæ,<br />
<sup>18</sup> et in amicitia illius delectatio bona,<br />
et in operibus manuum illius honestas sine defectione,<br />
et in certamine loquelæ illius sapientia,<br />
et præclaritas in communicatione sermonum ipsius :<br />
circuibam quærens, ut mihi illam assumerem.<br />
<sup>19</sup> Puer autem eram ingeniosus,<br />
et sortitus sum animam bonam.<br />
<sup>20</sup> Et cum essem magis bonus,<br />
veni ad corpus incoinquinatum.<br />
<sup>21</sup> Et ut scivi quoniam aliter non possem esse continens, nisi Deus det ;<br />
et hoc ipsum erat sapientiæ, scire cujus esset hoc donum :<br />
adii Dominum, et deprecatus sum illum,<br />
et dixi ex totis præcordiis meis :</p>
</div>
<div id="section-723" class="section level2">
<h2>9</h2>
<p>Deus patrum meorum, et Domine misericordiæ,<br />
qui fecisti omnia verbo tuo,<br />
<sup>2</sup> et sapientia tua constituisti hominem,<br />
ut dominaretur creaturæ quæ a te facta est,<br />
<sup>3</sup> ut disponat orbem terrarum in æquitate et justitia,<br />
et in directione cordis judicium judicet :<br />
<sup>4</sup> da mihi sedium tuarum assistricem sapientiam,<br />
et noli me reprobare a pueris tuis :<br />
<sup>5</sup> quoniam servus tuus sum ego, et filius ancillæ tuæ ;<br />
homo infirmus, et exigui temporis,<br />
et minor ad intellectum judicii et legum.<br />
<sup>6</sup> Nam etsi quis erit consummatus inter filios hominum,<br />
si ab illo abfuerit sapientia tua, in nihilum computabitur.<br />
<sup>7</sup> Tu elegisti me regem populo tuo,<br />
et judicem filiorum tuorum et filiarum :<br />
<sup>8</sup> et dixisti me ædificare templum in monte sancto tuo,<br />
et in civitate habitationis tuæ altare :<br />
similitudinem tabernaculi sancti tui quod præparasti ab initio.<br />
<sup>9</sup> Et tecum sapientia tua, quæ novit opera tua,<br />
quæ et affuit tunc cum orbem terrarum faceres,<br />
et sciebat quid esset placitum oculis tuis,<br />
et quid directum in præceptis tuis.<br />
<sup>10</sup> Mitte illam de cælis sanctis tuis,<br />
et a sede magnitudinis tuæ,<br />
ut mecum sit et mecum laboret,<br />
ut sciam quid acceptum sit apud te :<br />
<sup>11</sup> scit enim illa omnia, et intelligit,<br />
et deducet me in operibus meis sobrie,<br />
et custodiet me in sua potentia.<br />
<sup>12</sup> Et erunt accepta opera mea,<br />
et disponam populum tuum juste,<br />
et ero dignus sedium patris mei.<br />
<sup>13</sup> Quis enim hominum poterit scire consilium Dei ?<br />
aut quis poterit cogitare quid velit Deus ?<br />
<sup>14</sup> Cogitationes enim mortalium timidæ,<br />
et incertæ providentiæ nostræ ;<br />
<sup>15</sup> corpus enim quod corrumpitur aggravat animam,<br />
et terrena inhabitatio deprimit sensum multa cogitantem.<br />
<sup>16</sup> Et difficile æstimamus quæ in terra sunt,<br />
et quæ in prospectu sunt invenimus cum labore :<br />
quæ autem in cælis sunt, quis investigabit ?<br />
<sup>17</sup> Sensum autem tuum, quis sciet, nisi tu dederis sapientiam,<br />
et miseris spiritum sanctum tuum de altissimis,<br />
<sup>18</sup> et sic correctæ sint semitæ eorum qui sunt in terris,<br />
et quæ tibi placent didicerint homines ?<br />
<sup>19</sup> Nam per sapientiam sanati sunt<br />
quicumque placuerunt tibi, Domine, a principio.</p>
</div>
<div id="section-724" class="section level2">
<h2>10</h2>
<p>Hæc illum qui primus formatus est a Deo patre orbis terrarum,<br />
cum solus esset creatus, custodivit,<br />
<sup>2</sup> et eduxit illum a delicto suo,<br />
et dedit illi virtutem continendi omnia.<br />
<sup>3</sup> Ab hac ut recessit injustus in ira sua,<br />
per iram homicidii fraterni deperiit.<br />
<sup>4</sup> Propter quem cum aqua deleret terram, sanavit iterum sapientia,<br />
per contemptibile lignum justum gubernans.<br />
<sup>5</sup> Hæc et in consensu nequitiæ, cum se nationes contulissent,<br />
scivit justum, et conservavit sine querela Deo,<br />
et in filii misericordia fortem custodivit.<br />
<sup>6</sup> Hæc justum a pereuntibus impiis liberavit fugientem,<br />
descendente igne in Pentapolim :<br />
<sup>7</sup> quibus in testimonium nequitiæ<br />
fumigabunda constat deserta terra,<br />
et incerto tempore fructus habentes arbores :<br />
et incredibilis animæ memoria stans figmentum salis.<br />
<sup>8</sup> Sapientiam enim prætereuntes,<br />
non tantum in hoc lapsi sunt ut ignorarent bona,<br />
sed et insipientiæ suæ reliquerunt hominibus memoriam,<br />
ut in his quæ peccaverunt nec latere potuissent.<br />
<sup>9</sup> Sapientia autem hos qui se observant<br />
a doloribus liberavit.<br />
<sup>10</sup> Hæc profugum iræ fratris justum deduxit per vias rectas,<br />
et ostendit illi regnum Dei,<br />
et dedit illi scientiam sanctorum ;<br />
honestavit illum in laboribus,<br />
et complevit labores illius.<br />
<sup>11</sup> In fraude circumvenientium illum affuit illi,<br />
et honestum fecit illum.<br />
<sup>12</sup> Custodivit illum ab inimicis,<br />
et a seductoribus tutavit illum :<br />
et certamen forte dedit illi ut vinceret,<br />
et sciret quoniam omnium potentior est sapientia.<br />
<sup>13</sup> Hæc venditum justum non dereliquit,<br />
sed a peccatoribus liberavit eum ;<br />
descenditque cum illo in foveam,<br />
<sup>14</sup> et in vinculis non dereliquit illum,<br />
donec afferret illi sceptrum regni,<br />
et potentiam adversus eos qui eum deprimebant :<br />
et mendaces ostendit qui maculaverunt illum,<br />
et dedit illi claritatem æternam.</p>
<p><sup>15</sup> Hæc populum justum et semen sine querela liberavit<br />
a nationibus quæ illum deprimebant.<br />
<sup>16</sup> Intravit in animam servi Dei,<br />
et stetit contra reges horrendos in portentis et signis.<br />
<sup>17</sup> Et reddidit justis mercedem laborum suorum,<br />
et deduxit illos in via mirabili :<br />
et fuit illis in velamento diei,<br />
et in luce stellarum per noctem ;<br />
<sup>18</sup> transtulit illos per mare Rubrum,<br />
et transvexit illos per aquam nimiam.<br />
<sup>19</sup> Inimicos autem illorum demersit in mare,<br />
et ab altitudine inferorum eduxit illos.<br />
Ideo justi tulerunt spolia impiorum,<br />
<sup>20</sup> et decantaverunt, Domine, nomen sanctum tuum,<br />
et victricem manum tuam laudaverunt pariter :<br />
<sup>21</sup> quoniam sapientia aperuit os mutorum,<br />
et linguas infantium fecit disertas.</p>
</div>
<div id="section-725" class="section level2">
<h2>11</h2>
<p>Direxit opera eorum in manibus prophetæ sancti.<br />
<sup>2</sup> Iter fecerunt per deserta quæ non habitabantur,<br />
et in locis desertis fixerunt casas.<br />
<sup>3</sup> Steterunt contra hostes,<br />
et de inimicis se vindicaverunt.<br />
<sup>4</sup> Sitierunt, et invocaverunt te,<br />
et data est illis aqua de petra altissima,<br />
et requies sitis de lapide duro.</p>
<p><sup>5</sup> Per quæ enim pœnas passi sunt inimici illorum<br />
a defectione potus sui,<br />
et in eis cum abundarent filii Israël lætati sunt :<br />
<sup>6</sup> per hæc, cum illis deessent, bene cum illis actum est.<br />
<sup>7</sup> Nam pro fonte quidem sempiterni fluminis,<br />
humanum sanguinem dedisti injustis.<br />
<sup>8</sup> Qui cum minuerentur in traductione infantium occisorum,<br />
dedisti illis abundantem aquam insperate,<br />
<sup>9</sup> ostendens per sitim quæ tunc fuit,<br />
quemadmodum tuos exaltares,<br />
et adversarios illorum necares.<br />
<sup>10</sup> Cum enim tentati sunt,<br />
et quidem cum misericordia disciplinam accipientes,<br />
scierunt quemadmodum cum ira judicati impii tormenta paterentur.<br />
<sup>11</sup> Hos quidem tamquam pater monens probasti ;<br />
illos autem tamquam durus rex interrogans condemnasti.<br />
<sup>12</sup> Absentes enim, et præsentes, similiter torquebantur.<br />
<sup>13</sup> Duplex enim illos acceperat tædium et gemitus,<br />
cum memoria præteritorum.<br />
<sup>14</sup> Cum enim audirent per sua tormenta bene secum agi,<br />
commemorati sunt Dominum, admirantes in finem exitus.<br />
<sup>15</sup> Quem enim in expositione prava projectum deriserunt,<br />
in finem eventus mirati sunt,<br />
non similiter justis sitientes.<br />
<sup>16</sup> Pro cogitationibus autem insensatis iniquitatis illorum,<br />
quod quidam errantes colebant mutos serpentes<br />
et bestias supervacuas,<br />
immisisti illis multitudinem mutorum animalium in vindictam ;<br />
<sup>17</sup> ut scirent quia per quæ peccat quis, per hæc et torquetur.<br />
<sup>18</sup> Non enim impossibilis erat omnipotens manus tua,<br />
quæ creavit orbem terrarum ex materia invisa,<br />
immittere illis multitudinem ursorum, aut audaces leones,<br />
<sup>19</sup> aut novi generis ira plenas ignotas bestias,<br />
aut vaporem ignium spirantes,<br />
aut fumi odorem proferentes,<br />
aut horrendas ab oculis scintillas emittentes ;<br />
<sup>20</sup> quarum non solum læsura poterat illos exterminare,<br />
sed et aspectus per timorem occidere.<br />
<sup>21</sup> Sed et sine his uno spiritu poterant occidi,<br />
persecutionem passi ab ipsis factis suis,<br />
et dispersi per spiritum virtutis tuæ :<br />
sed omnia in mensura, et numero et pondere disposuisti.<br />
<sup>22</sup> Multum enim valere, tibi soli supererat semper :<br />
et virtuti brachii tui quis resistet ?<br />
<sup>23</sup> Quoniam tamquam momentum stateræ,<br />
sic est ante te orbis terrarum,<br />
et tamquam gutta roris antelucani quæ descendit in terram.<br />
<sup>24</sup> Sed misereris omnium, quia omnia potes ;<br />
et dissimulas peccata hominum, propter pœnitentiam.<br />
<sup>25</sup> Diligis enim omnia quæ sunt,<br />
et nihil odisti eorum quæ fecisti ;<br />
nec enim odiens aliquid constituisti aut fecisti.<br />
<sup>26</sup> Quomodo autem posset aliquid permanere, nisi tu voluisses ?<br />
aut quod a te vocatum non esset conservaretur ?<br />
<sup>27</sup> Parcis autem omnibus, quoniam tua sunt, Domine,<br />
qui amas animas.</p>
</div>
<div id="section-726" class="section level2">
<h2>12</h2>
<p>O quam bonus et suavis est, Domine, spiritus tuus in omnibus !<br />
<sup>2</sup> Ideoque eos qui exerrant partibus corripis,<br />
et de quibus peccant admones et alloqueris,<br />
ut relicta malitia credant in te, Domine.</p>
<p><sup>3</sup> Illos enim antiquos inhabitatores terræ sanctæ tuæ,<br />
quos exhorruisti,<br />
<sup>4</sup> quoniam odibilia opera tibi faciebant<br />
per medicamina et sacrificia injusta,<br />
<sup>5</sup> et filiorum suorum necatores sine misericordia,<br />
et comestores viscerum hominum,<br />
et devoratores sanguinis a medio sacramento tuo,<br />
<sup>6</sup> et auctores parentes animarum inauxiliatarum,<br />
perdere voluisti per manus parentum nostrorum :<br />
<sup>7</sup> ut dignam perciperent peregrinationem puerorum Dei,<br />
quæ tibi omnium carior est terra.<br />
<sup>8</sup> Sed et his tamquam hominibus pepercisti,<br />
et misisti antecessores exercitus tui vespas,<br />
ut illos paulatim exterminarent.<br />
<sup>9</sup> Non quia impotens eras in bello subjicere impios justis,<br />
aut bestiis sævis, aut verbo duro simul exterminare :<br />
<sup>10</sup> sed partibus judicans,<br />
dabas locum pœnitentiæ,<br />
non ignorans quoniam nequam est natio eorum,<br />
et naturalis malitia ipsorum,<br />
et quoniam non poterat mutari cogitatio illorum in perpetuum.<br />
<sup>11</sup> Semen enim erat maledictum ab initio ;<br />
nec timens aliquem, veniam dabas peccatis illorum.<br />
<sup>12</sup> Quis enim dicet tibi : Quid fecisti ?<br />
aut quis stabit contra judicium tuum ?<br />
aut quis in conspectu tuo veniet vindex iniquorum hominum ?<br />
aut quis tibi imputabit, si perierint nationes quas tu fecisti ?<br />
<sup>13</sup> Non enim est alius deus quam tu,<br />
cui cura est de omnibus,<br />
ut ostendas quoniam non injuste judicas judicium.<br />
<sup>14</sup> Neque rex, neque tyrannus in conspectu tuo inquirent<br />
de his quos perdidisti.<br />
<sup>15</sup> Cum ergo sis justus, juste omnia disponis ;<br />
ipsum quoque qui non debet puniri, condemnare,<br />
exterum æstimas a tua virtute.<br />
<sup>16</sup> Virtus enim tua justitiæ initium est,<br />
et ob hoc quod Dominus es,<br />
omnibus te parcere facis.<br />
<sup>17</sup> Virtutem enim ostendis tu,<br />
qui non crederis esse in virtute consummatus,<br />
et horum qui te nesciunt audaciam traducis.<br />
<sup>18</sup> Tu autem dominator virtutis, cum tranquillitate judicas,<br />
et cum magna reverentia disponis nos :<br />
subest enim tibi, cum volueris posse.</p>
<p><sup>19</sup> Docuisti autem populum tuum per talia opera,<br />
quoniam oportet justum esse et humanum ;<br />
et bonæ spei fecisti filios tuos,<br />
quoniam judicans das locum in peccatis pœnitentiæ.<br />
<sup>20</sup> Si enim inimicos servorum tuorum, et debitos morti,<br />
cum tanta cruciasti attentione,<br />
dans tempus et locum per quæ possent mutari a malitia :<br />
<sup>21</sup> cum quanta diligentia judicasti filios tuos,<br />
quorum parentibus juramenta et conventiones dedisti bonarum promissionum !<br />
<sup>22</sup> Cum ergo das nobis disciplinam,<br />
inimicos nostros multipliciter flagellas,<br />
ut bonitatem tuam cogitemus judicantes,<br />
et cum de nobis judicatur, speremus misericordiam tuam.<br />
<sup>23</sup> Unde et illis qui in vita sua insensate et injuste vixerunt,<br />
per hæc quæ coluerunt dedisti summa tormenta.<br />
<sup>24</sup> Etenim in erroris via diutius erraverunt,<br />
deos æstimantes hæc quæ in animalibus sunt supervacua,<br />
infantium insensatorum more viventes.<br />
<sup>25</sup> Propter hoc tamquam pueris insensatis judicium in derisum dedisti.<br />
<sup>26</sup> Qui autem ludibriis et increpationibus non sunt correcti,<br />
dignum Dei judicium experti sunt.<br />
<sup>27</sup> In quibus enim patientes indignabantur<br />
per hæc quos putabant deos,<br />
in ipsis cum exterminarentur videntes,<br />
illum quem olim negabant se nosse, verum Deum agnoverunt ;<br />
propter quod et finis condemnationis eorum venit super illos.</p>
</div>
<div id="section-727" class="section level2">
<h2>13</h2>
<p>Vani autem sunt omnes homines<br />
in quibus non subest scientia Dei ;<br />
et de his quæ videntur bona,<br />
non potuerunt intelligere eum qui est,<br />
neque operibus attendentes agnoverunt quis esset artifex :<br />
<sup>2</sup> sed aut ignem, aut spiritum, aut citatum aërem,<br />
aut gyrum stellarum, aut nimiam aquam, aut solem et lunam,<br />
rectores orbis terrarum deos putaverunt.<br />
<sup>3</sup> Quorum si specie delectati, deos putaverunt,<br />
sciant quanto his dominator eorum speciosior est :<br />
speciei enim generator hæc omnia constituit.<br />
<sup>4</sup> Aut si virtutem et opera eorum mirati sunt,<br />
intelligant ab illis quoniam qui hæc fecit fortior est illis :<br />
<sup>5</sup> a magnitudine enim speciei et creaturæ<br />
cognoscibiliter poterit creator horum videri.<br />
<sup>6</sup> Sed tamen adhuc in his minor est querela ;<br />
et hi enim fortasse errant,<br />
Deum quærentes, et volentes invenire.<br />
<sup>7</sup> Etenim cum in operibus illius conversentur inquirunt,<br />
et persuasum habent quoniam bona sunt quæ videntur.<br />
<sup>8</sup> Iterum autem nec his debet ignosci.<br />
<sup>9</sup> Si enim tantum potuerunt scire<br />
ut possent æstimare sæculum,<br />
quomodo hujus Dominum non facilius invenerunt ?</p>
<p><sup>10</sup> Infelices autem sunt,<br />
et inter mortuos spes illorum est,<br />
qui appellaverunt deos opera manuum hominum :<br />
aurum et argentum, artis inventionem,<br />
et similitudines animalium, aut lapidem inutilem,<br />
opus manus antiquæ.<br />
<sup>11</sup> Aut si quis artifex faber de silva lignum rectum secuerit,<br />
et hujus docte eradat omnem corticem,<br />
et arte sua usus<br />
diligenter fabricet vas utile in conversationem vitæ ;<br />
<sup>12</sup> reliquiis autem ejus operis<br />
ad præparationem escæ abutatur,<br />
<sup>13</sup> et reliquum horum quod ad nullos usus facit,<br />
lignum curvum et vorticibus plenum<br />
sculpat diligenter per vacuitatem suam,<br />
et per scientiam suæ artis figuret illud,<br />
et assimilet illud imagini hominis,<br />
<sup>14</sup> aut alicui ex animalibus illud comparet :<br />
perliniens rubrica, et rubicundum faciens fuco colorem illius,<br />
et omnem maculam quæ in illo est perliniens ;<br />
<sup>15</sup> et faciat ei dignam habitationem,<br />
et in pariete ponens illud,<br />
et confirmans ferro <sup>16</sup> ne forte cadat,<br />
prospiciens illi :<br />
sciens quoniam non potest adjuvare se :<br />
imago enim est, et opus est illi adjutorium.<br />
<sup>17</sup> Et de substantia sua, et de filiis suis,<br />
et de nuptiis votum faciens inquirit :<br />
non erubescit loqui cum illo qui sine anima est.<br />
<sup>18</sup> Et pro sanitate quidem infirmum deprecatur,<br />
et pro vita rogat mortuum,<br />
et in adjutorium inutilem invocat.<br />
<sup>19</sup> Et pro itinere petit ab eo qui ambulare non potest ;<br />
et de acquirendo, et de operando,<br />
et de omnium rerum eventu,<br />
petit ab eo qui in omnibus est inutilis.</p>
</div>
<div id="section-728" class="section level2">
<h2>14</h2>
<p>Iterum alius navigare cogitans,<br />
et per feros fluctus iter facere incipiens,<br />
ligno portante se, fragilius lignum invocat.<br />
<sup>2</sup> Illud enim cupiditas acquirendi excogitavit,<br />
et artifex sapientia fabricavit sua.<br />
<sup>3</sup> Tua autem, Pater, providentia gubernat :<br />
quoniam dedisti et in mari viam,<br />
et inter fluctus semitam firmissimam,<br />
<sup>4</sup> ostendens quoniam potens es ex omnibus salvare,<br />
etiam si sine arte aliquis adeat mare.<br />
<sup>5</sup> Sed ut non essent vacua sapientiæ tuæ opera,<br />
propter hoc etiam et exiguo ligno credunt homines animas suas,<br />
et transeuntes mare per ratem liberati sunt.<br />
<sup>6</sup> Sed et ab initio cum perirent superbi gigantes,<br />
spes orbis terrarum ad ratem confugiens,<br />
remisit sæculo semen nativitatis quæ manu tua erat gubernata.<br />
<sup>7</sup> Benedictum est enim lignum per quod fit justitia ;<br />
<sup>8</sup> per manus autem quod fit idolum,<br />
maledictum est et ipsum, et qui fecit illud :<br />
quia ille quidem operatus est,<br />
illud autem cum esset fragile, deus cognominatus est.<br />
<sup>9</sup> Similiter autem odio sunt Deo impius et impietas ejus ;<br />
<sup>10</sup> etenim quod factum est, cum illo qui fecit tormenta patietur.<br />
<sup>11</sup> Propter hoc et in idolis nationum non erit respectus,<br />
quoniam creaturæ Dei in odium factæ sunt,<br />
et in tentationem animabus hominum,<br />
et in muscipulam pedibus insipientium.<br />
<sup>12</sup> Initium enim fornicationis est exquisitio idolorum,<br />
et adinventio illorum corruptio vitæ est :<br />
<sup>13</sup> neque enim erant ab initio,<br />
neque erunt in perpetuum.<br />
<sup>14</sup> Supervacuitas enim hominum hæc advenit in orbem terrarum,<br />
et ideo brevis illorum finis est inventus.</p>
<p><sup>15</sup> Acerbo enim luctu dolens pater,<br />
cito sibi rapti filii fecit imaginem ;<br />
et illum qui tunc quasi homo mortuus fuerat,<br />
nunc tamquam deum colere cœpit,<br />
et constituit inter servos suos sacra et sacrificia.<br />
<sup>16</sup> Deinde interveniente tempore, convalescente iniqua consuetudine,<br />
hic error tamquam lex custoditus est,<br />
et tyrannorum imperio colebantur figmenta.<br />
<sup>17</sup> Et hos quos in palam homines honorare non poterant<br />
propter hoc quod longe essent,<br />
e longinquo figura eorum allata,<br />
evidentem imaginem regis quem honorare volebant fecerunt,<br />
ut illum qui aberat, tamquam præsentem colerent sua sollicitudine.<br />
<sup>18</sup> Provexit autem ad horum culturam<br />
et hos qui ignorabant artificis eximia diligentia.<br />
<sup>19</sup> Ille enim, volens placere illi qui se assumpsit,<br />
elaboravit arte sua ut similitudinem in melius figuraret.<br />
<sup>20</sup> Multitudo autem hominum, abducta per speciem operis,<br />
eum qui ante tempus tamquam homo honoratus fuerat,<br />
nunc deum æstimaverunt.<br />
<sup>21</sup> Et hæc fuit vitæ humanæ deceptio,<br />
quoniam aut affectui aut regibus deservientes homines,<br />
incommunicabile nomen lapidibus et lignis imposuerunt.</p>
<p><sup>22</sup> Et non suffecerat errasse eos circa Dei scientiam,<br />
sed et in magno viventes inscientiæ bello,<br />
tot et tam magna mala pacem appellant.<br />
<sup>23</sup> Aut enim filios suos sacrificantes,<br />
aut obscura sacrificia facientes,<br />
aut insaniæ plenas vigilias habentes,<br />
<sup>24</sup> neque vitam, neque nuptias mundas jam custodiunt :<br />
sed alius alium per invidiam occidit,<br />
aut adulterans contristat,<br />
<sup>25</sup> et omnia commista sunt : sanguis, homicidium,<br />
furtum et fictio, corruptio et infidelitas,<br />
turbatio et perjurium, tumultus bonorum,<br />
<sup>26</sup> Dei immemoratio, animarum inquinatio,<br />
nativitatis immutatio, nuptiarum inconstantia,<br />
inordinatio mœchiæ et impudicitiæ.<br />
<sup>27</sup> Infandorum enim idolorum cultura<br />
omnis mali causa est, et initium et finis.<br />
<sup>28</sup> Aut enim dum lætantur insaniunt,<br />
aut certe vaticinantur falsa,<br />
aut vivunt injuste, aut pejerant cito.<br />
<sup>29</sup> Dum enim confidunt in idolis quæ sine anima sunt,<br />
male jurantes noceri se non sperant.<br />
<sup>30</sup> Utraque ergo illis evenient digne,<br />
quoniam male senserunt de Deo, attendentes idolis,<br />
et juraverunt injuste,<br />
in dolo contemnentes justitiam.<br />
<sup>31</sup> Non enim juratorum virtus,<br />
sed peccantium pœna,<br />
perambulat semper injustorum prævaricationem.</p>
</div>
<div id="section-729" class="section level2">
<h2>15</h2>
<p>Tu autem, Deus noster, suavis et verus es,<br />
patiens, et in misericordia disponens omnia.<br />
<sup>2</sup> Etenim si peccaverimus, tui sumus,<br />
scientes magnitudinem tuam ;<br />
et si non peccaverimus,<br />
scimus quoniam apud te sumus computati.<br />
<sup>3</sup> Nosse enim te, consummata justitia est ;<br />
et scire justitiam et virtutem tuam, radix est immortalitatis.<br />
<sup>4</sup> Non enim in errorem induxit nos<br />
hominum malæ artis excogitatio,<br />
nec umbra picturæ labor sine fructu,<br />
effigies sculpta per varios colores :<br />
<sup>5</sup> cujus aspectus insensato dat concupiscentiam,<br />
et diligit mortuæ imaginis effigiem sine anima.<br />
<sup>6</sup> Malorum amatores digni sunt qui spem habeant in talibus,<br />
et qui faciunt illos, et qui diligunt, et qui colunt.</p>
<p><sup>7</sup> Sed et figulus mollem terram premens,<br />
laboriose fingit ad usus nostros unumquodque vas ;<br />
et de eodem luto fingit quæ munda sunt in usum vasa,<br />
et similiter quæ his sunt contraria :<br />
horum autem vasorum quis sit usus,<br />
judex est figulus.<br />
<sup>8</sup> Et cum labore vano deum fingit de eodem luto<br />
ille qui paulo ante de terra factus fuerat,<br />
et post pusillum reducit se unde acceptus est,<br />
repetitus animæ debitum quam habebat.<br />
<sup>9</sup> Sed cura est illi non quia laboraturus est,<br />
nec quoniam brevis illi vita est :<br />
sed concertatur aurificibus et argentariis ;<br />
sed et ærarios imitatur,<br />
et gloriam præfert, quoniam res supervacuas fingit.<br />
<sup>10</sup> Cinis est enim cor ejus,<br />
et terra supervacua spes illius,<br />
et luto vilior vita ejus :<br />
<sup>11</sup> quoniam ignoravit qui se finxit,<br />
et qui inspiravit illi animam quæ operatur,<br />
et qui insufflavit ei spiritum vitalem.<br />
<sup>12</sup> Sed et æstimaverunt ludum esse vitam nostram,<br />
et conversationem vitæ compositam ad lucrum,<br />
et oportere undecumque etiam ex malo acquirere.<br />
<sup>13</sup> Hic enim scit se super omnes delinquere,<br />
qui ex terræ materia fragilia vasa et sculptilia fingit.<br />
<sup>14</sup> Omnes enim insipientes,<br />
et infelices supra modum animæ superbi,<br />
sunt inimici populi tui, et imperantes illi :<br />
<sup>15</sup> quoniam omnia idola nationum deos æstimaverunt,<br />
quibus neque oculorum usus est ad videndum,<br />
neque nares ad percipiendum spiritum,<br />
neque aures ad audiendum,<br />
neque digiti manuum ad tractandum,<br />
sed et pedes eorum pigri ad ambulandum.<br />
<sup>16</sup> Homo enim fecit illos ;<br />
et qui spiritum mutuatus est, is finxit illos.<br />
Nemo enim sibi similem homo poterit deum fingere.<br />
<sup>17</sup> Cum enim sit mortalis, mortuum fingit manibus iniquis.<br />
Melior enim est ipse his quos colit,<br />
quia ipse quidem vixit, cum esset mortalis, illi autem numquam.</p>
<p><sup>18</sup> Sed et animalia miserrima colunt ;<br />
insensata enim comparata his, illis sunt deteriora.<br />
<sup>19</sup> Sed nec aspectu aliquis ex his animalibus bona potest conspicere :<br />
effugerunt autem Dei laudem et benedictionem ejus.</p>
</div>
<div id="section-730" class="section level2">
<h2>16</h2>
<p>Propter hæc et per his similia passi sunt digne tormenta,<br />
et per multitudinem bestiarum exterminati sunt.<br />
<sup>2</sup> Pro quibus tormentis bene disposuisti populum tuum,<br />
quibus dedisti concupiscentiam delectamenti sui novum saporem,<br />
escam parans eis ortygometram :<br />
<sup>3</sup> ut illi quidem, concupiscentes escam<br />
propter ea quæ illis ostensa et missa sunt,<br />
etiam a necessaria concupiscentia averterentur.<br />
Hi autem in brevi inopes facti, novam gustaverunt escam.<br />
<sup>4</sup> Oportebat enim illis sine excusatione quidem<br />
supervenire interitum exercentibus tyrannidem ;<br />
his autem tantum ostendere<br />
quemadmodum inimici eorum exterminabantur.<br />
<sup>5</sup> Etenim cum illis supervenit sæva bestiarum ira,<br />
morsibus perversorum colubrorum exterminabantur.<br />
<sup>6</sup> Sed non in perpetuum ira tua permansit,<br />
sed ad correptionem in brevi turbati sunt,<br />
signum habentes salutis ad commemorationem mandati legis tuæ.<br />
<sup>7</sup> Qui enim conversus est,<br />
non per hoc quod videbat sanabatur,<br />
sed per te, omnium salvatorem.<br />
<sup>8</sup> In hoc autem ostendisti inimicis nostris<br />
quia tu es qui liberas ab omni malo.<br />
<sup>9</sup> Illos enim locustarum et muscarum occiderunt morsus,<br />
et non est inventa sanitas animæ illorum,<br />
quia digni erant ab hujuscemodi exterminari.<br />
<sup>10</sup> Filios autem tuos nec draconum venenatorum vicerunt dentes :<br />
misericordia enim tua adveniens sanabat illos.<br />
<sup>11</sup> In memoria enim sermonum tuorum examinabantur,<br />
et velociter salvabantur :<br />
ne in altam incidentes oblivionem<br />
non possent tuo uti adjutorio.<br />
<sup>12</sup> Etenim neque herba, neque malagma sanavit eos :<br />
sed tuus, Domine, sermo, qui sanat omnia.<br />
<sup>13</sup> Tu es enim, Domine, qui vitæ et mortis habes potestatem,<br />
et deducis ad portas mortis, et reducis.<br />
<sup>14</sup> Homo autem occidit quidem per malitiam ;<br />
et cum exierit spiritus, non revertetur,<br />
nec revocabit animam quæ recepta est.<br />
<sup>15</sup> Sed tuam manum effugere impossibile est.<br />
<sup>16</sup> Negantes enim te nosse impii,<br />
per fortitudinem brachii tui flagellati sunt :<br />
novis aquis, et grandinibus,<br />
et pluviis persecutionem passi,<br />
et per ignem consumpti.<br />
<sup>17</sup> Quod enim mirabile erat, in aqua, quæ omnia extinguit,<br />
plus ignis valebat :<br />
vindex est enim orbis justorum.<br />
<sup>18</sup> Quodam enim tempore mansuetabatur ignis,<br />
ne comburerentur quæ ad impios missa erant animalia,<br />
sed ut ipsi videntes scirent<br />
quoniam Dei judicio patiuntur persecutionem.<br />
<sup>19</sup> Et quodam tempore in aqua<br />
supra virtutem ignis exardescebat undique,<br />
ut iniquæ terræ nationem exterminaret.<br />
<sup>20</sup> Pro quibus angelorum esca nutrivisti populum tuum,<br />
et paratum panem de cælo præstitisti illis sine labore,<br />
omne delectamentum in se habentem,<br />
et omnis saporis suavitatem.<br />
<sup>21</sup> Substantia enim tua dulcedinem tuam,<br />
quam in filios habes, ostendebat ;<br />
et deserviens uniuscujusque voluntati,<br />
ad quod quisque volebat convertebatur.<br />
<sup>22</sup> Nix autem et glacies sustinebant vim ignis, et non tabescebant :<br />
ut scirent quoniam fructus inimicorum exterminabat<br />
ignis ardens in grandine et pluvia coruscans ;<br />
<sup>23</sup> hic autem iterum ut nutrirentur justi,<br />
etiam suæ virtutis oblitus est.<br />
<sup>24</sup> Creatura enim tibi factori deserviens,<br />
exardescit in tormentum adversus injustos,<br />
et lenior fit ad benefaciendum pro his qui in te confidunt.<br />
<sup>25</sup> Propter hoc et tunc in omnia transfigurata,<br />
omnium nutrici gratiæ tuæ deserviebat,<br />
ad voluntatem eorum qui a te desiderabant :<br />
<sup>26</sup> ut scirent filii tui quos dilexisti, Domine,<br />
quoniam non nativitatis fructus pascunt homines,<br />
sed sermo tuus hos qui in te crediderint conservat.<br />
<sup>27</sup> Quod enim ab igne non poterat exterminari,<br />
statim ab exiguo radio solis calefactum tabescebat :<br />
<sup>28</sup> ut notum omnibus esset<br />
quoniam oportet prævenire solem ad benedictionem tuam,<br />
et ad ortum lucis te adorare.<br />
<sup>29</sup> Ingrati enim spes tamquam hibernalis glacies tabescet,<br />
et disperiet tamquam aqua supervacua.</p>
</div>
<div id="section-731" class="section level2">
<h2>17</h2>
<p>Magna sunt enim judicia tua, Domine,<br />
et inenarrabilia verba tua :<br />
propter hoc indisciplinatæ animæ erraverunt.<br />
<sup>2</sup> Dum enim persuasum habent iniqui<br />
posse dominari nationi sanctæ,<br />
vinculis tenebrarum et longæ noctis compediti,<br />
inclusi sub tectis,<br />
fugitivi perpetuæ providentiæ jacuerunt.<br />
<sup>3</sup> Et dum putant se latere in obscuris peccatis,<br />
tenebroso oblivionis velamento dispersi sunt,<br />
paventes horrende,<br />
et cum admiratione nimia perturbati.<br />
<sup>4</sup> Neque enim quæ continebat illos spelunca sine timore custodiebat,<br />
quoniam sonitus descendens perturbabat illos,<br />
et personæ tristes illis apparentes pavorem illis præstabant.<br />
<sup>5</sup> Et ignis quidem nulla vis poterat illis lumen præbere,<br />
nec siderum limpidæ flammæ<br />
illuminare poterant illam noctem horrendam.<br />
<sup>6</sup> Apparebat autem illis subitaneus ignis, timore plenus ;<br />
et timore perculsi illius quæ non videbatur faciei,<br />
æstimabant deteriora esse quæ videbantur.<br />
<sup>7</sup> Et magicæ artis appositi erant derisus,<br />
et sapientiæ gloriæ correptio cum contumelia.<br />
<sup>8</sup> Illi enim qui promittebant<br />
timores et perturbationes expellere se ab anima languente,<br />
hi cum derisu pleni timore languebant.<br />
<sup>9</sup> Nam etsi nihil illos ex monstris perturbabat,<br />
transitu animalium et serpentium sibilatione commoti,<br />
tremebundi peribant,<br />
et aërem quem nulla ratione quis effugere posset, negantes se videre.<br />
<sup>10</sup> Cum sit enim timida nequitia,<br />
dat testimonium condemnationis :<br />
semper enim præsumit sæva,<br />
perturbata conscientia :<br />
<sup>11</sup> nihil enim est timor nisi proditio cogitationis auxiliorum.<br />
<sup>12</sup> Et dum ab intus minor est exspectatio,<br />
majorem computat inscientiam ejus causæ,<br />
de qua tormentum præstat.<br />
<sup>13</sup> Illi autem qui impotentem vere noctem,<br />
et ab infimis et ab altissimis inferis supervenientem,<br />
eumdem somnum dormientes,<br />
<sup>14</sup> aliquando monstrorum exagitabantur timore,<br />
aliquando animæ deficiebant traductione :<br />
subitaneus enim illis et insperatus timor supervenerat.<br />
<sup>15</sup> Deinde si quisquam ex illis decidisset,<br />
custodiebatur in carcere sine ferro reclusus.<br />
<sup>16</sup> Si enim rusticus quis erat, aut pastor,<br />
aut agri laborum operarius præoccupatus esset,<br />
ineffugibilem sustinebat necessitatem ;<br />
<sup>17</sup> una enim catena tenebrarum omnes erant colligati.<br />
Sive spiritus sibilans,<br />
aut inter spissos arborum ramos avium sonus suavis,<br />
aut vis aquæ decurrentis nimium,<br />
<sup>18</sup> aut sonus validus præcipitatarum petrarum,<br />
aut ludentium animalium cursus invisus,<br />
aut mugientium valida bestiarum vox,<br />
aut resonans de altissimis montibus echo :<br />
deficientes faciebant illos præ timore.<br />
<sup>19</sup> Omnis enim orbis terrarum limpido illuminabatur lumine,<br />
et non impeditis operibus continebatur.<br />
<sup>20</sup> Solis autem illis superposita erat gravis nox,<br />
imago tenebrarum quæ superventura illis erat :<br />
ipsi ergo sibi erant graviores tenebris.</p>
</div>
<div id="section-732" class="section level2">
<h2>18</h2>
<p>Sanctis autem tuis maxima erat lux,<br />
et horum quidem vocem audiebant, sed figuram non videbant.<br />
Et quia non et ipsi eadem passi erant, magnificabant te ;<br />
<sup>2</sup> et qui ante læsi erant, quia non lædebantur, gratias agebant,<br />
et ut esset differentia, donum petebant.<br />
<sup>3</sup> Propter quod ignis ardentem columnam<br />
ducem habuerunt ignotæ viæ,<br />
et solem sine læsura boni hospitii præstitisti.<br />
<sup>4</sup> Digni quidem illi carere luce,<br />
et pati carcerem tenebrarum,<br />
qui inclusos custodiebant filios tuos,<br />
per quos incipiebat incorruptum legis lumen sæculo dari.</p>
<p><sup>5</sup> Cum cogitarent justorum occidere infantes,<br />
et uno exposito filio et liberato,<br />
in traductionem illorum, multitudinem filiorum abstulisti,<br />
et pariter illos perdidisti in aqua valida.<br />
<sup>6</sup> Illa enim nox ante cognita est a patribus nostris,<br />
ut vere scientes quibus juramentis crediderunt,<br />
animæquiores essent.<br />
<sup>7</sup> Suscepta est autem a populo tuo sanitas quidem justorum,<br />
injustorum autem exterminatio.<br />
<sup>8</sup> Sicut enim læsisti adversarios,<br />
sic et nos provocans magnificasti.<br />
<sup>9</sup> Absconse enim sacrificabant justi pueri bonorum,<br />
et justitiæ legem in concordia disposuerunt ;<br />
similiter et bona et mala recepturos justos,<br />
patrum jam decantantes laudes.<br />
<sup>10</sup> Resonabat autem inconveniens inimicorum vox,<br />
et flebilis audiebatur planctus ploratorum infantium.<br />
<sup>11</sup> Simili autem pœna servus cum domino afflictus est,<br />
et popularis homo regi similia passus.<br />
<sup>12</sup> Similiter ergo omnes, uno nomine mortis,<br />
mortuos habebant innumerabiles :<br />
nec enim ad sepeliendum vivi sufficiebant,<br />
quoniam uno momento quæ erat præclarior<br />
natio illorum exterminata est.<br />
<sup>13</sup> De omnibus enim non credentes, propter veneficia ;<br />
tunc vero primum cum fuit exterminium primogenitorum,<br />
spoponderunt populum Dei esse.<br />
<sup>14</sup> Cum enim quietum silentium contineret omnia,<br />
et nox in suo cursu medium iter haberet,<br />
<sup>15</sup> omnipotens sermo tuus de cælo, a regalibus sedibus,<br />
durus debellator in mediam exterminii terram prosilivit,<br />
<sup>16</sup> gladius acutus insimulatum imperium tuum portans :<br />
et stans, replevit omnia morte,<br />
et usque ad cælum attingebat stans in terra.<br />
<sup>17</sup> Tunc continuo visus somniorum malorum turbaverunt illos,<br />
et timores supervenerunt insperati.<br />
<sup>18</sup> Et alius alibi projectus semivivus,<br />
propter quam moriebatur causam demonstrabat mortis.<br />
<sup>19</sup> Visiones enim quæ illos turbaverunt hæc præmonebant,<br />
ne inscii quare mala patiebantur perirent.<br />
<sup>20</sup> Tetigit autem tunc et justos tentatio mortis,<br />
et commotio in eremo facta est multitudinis :<br />
sed non diu permansit ira tua.<br />
<sup>21</sup> Properans enim homo sine querela deprecari pro populis,<br />
proferens servitutis suæ scutum,<br />
orationem et per incensum deprecationem allegans,<br />
restitit iræ, et finem imposuit necessitati,<br />
ostendens quoniam tuus est famulus.<br />
<sup>22</sup> Vicit autem turbas non in virtute corporis,<br />
nec armaturæ potentia :<br />
sed verbo illum qui se vexabat subjecit,<br />
juramenta parentum et testamentum commemorans.<br />
<sup>23</sup> Cum enim jam acervatim cecidissent super alterutrum mortui,<br />
interstitit, et amputavit impetum,<br />
et divisit illam quæ ad vivos ducebat viam.<br />
<sup>24</sup> In veste enim poderis quam habebat, totus erat orbis terrarum ;<br />
et parentum magnalia in quatuor ordinibus lapidum erant sculpta,<br />
et magnificentia tua in diademate capitis illius sculpta erat.<br />
<sup>25</sup> His autem cessit qui exterminabat, et hæc extimuit :<br />
erat enim sola tentatio iræ sufficiens.</p>
</div>
<div id="section-733" class="section level2">
<h2>19</h2>
<p>Impiis autem usque in novissimum<br />
sine misericordia ira supervenit.<br />
Præsciebat enim et futura illorum :<br />
<sup>2</sup> quoniam cum ipsi permisissent ut se educerent,<br />
et cum magna sollicitudine præmisissent illos,<br />
consequebantur illos, pœnitentia acti.<br />
<sup>3</sup> Adhuc enim inter manus habentes luctum,<br />
et deplorantes ad monumenta mortuorum,<br />
aliam sibi assumpserunt cogitationem inscientiæ,<br />
et quos rogantes projecerant,<br />
hos tamquam fugitivos persequebantur.<br />
<sup>4</sup> Ducebat enim illos ad hunc finem digna necessitas ;<br />
et horum quæ acciderant commemorationem amittebant,<br />
ut quæ deerant tormentis repleret punitio :<br />
<sup>5</sup> et populus quidem tuus mirabiliter transiret,<br />
illi autem novam mortem invenirent.<br />
<sup>6</sup> Omnis enim creatura ad suum genus ab initio refigurabatur,<br />
deserviens tuis præceptis,<br />
ut pueri tui custodirentur illæsi.<br />
<sup>7</sup> Nam nubes castra eorum obumbrabat,<br />
et ex aqua quæ ante erat, terra arida apparuit,<br />
et in mari Rubro via sine impedimento,<br />
et campus germinans de profundo nimio :<br />
<sup>8</sup> per quem omnis natio transivit quæ tegebatur tua manu,<br />
videntes tua mirabilia et monstra.<br />
<sup>9</sup> Tamquam enim equi depaverunt escam,<br />
et tamquam agni exsultaverunt,<br />
magnificantes te, Domine, qui liberasti illos.<br />
<sup>10</sup> Memores enim erant adhuc eorum<br />
quæ in incolatu illorum facta fuerant :<br />
quemadmodum pro natione animalium eduxit terra muscas,<br />
et pro piscibus eructavit fluvius multitudinem ranarum.<br />
<sup>11</sup> Novissime autem viderunt novam creaturam avium,<br />
cum, adducti concupiscentia, postulaverunt escas epulationis.<br />
<sup>12</sup> In allocutione enim desiderii ascendit illis de mari ortygometra :<br />
et vexationes peccatoribus supervenerunt,<br />
non sine illis quæ ante facta erant argumentis per vim fulminum :<br />
juste enim patiebantur secundum suas nequitias.</p>
<p><sup>13</sup> Etenim detestabiliorem inhospitalitatem instituerunt :<br />
alii quidem ignotos non recipiebant advenas ;<br />
alii autem bonos hospites in servitutem redigebant.<br />
<sup>14</sup> Et non solum hæc, sed et alius quidam respectus illorum erat,<br />
quoniam inviti recipiebant extraneos.<br />
<sup>15</sup> Qui autem cum lætitia receperunt hos<br />
qui eisdem usi erant justitiis,<br />
sævissimis afflixerunt doloribus.<br />
<sup>16</sup> Percussi sunt autem cæcitate :<br />
sicut illi in foribus justi,<br />
cum subitaneis cooperti essent tenebris,<br />
unusquisque transitum ostii sui quærebat.<br />
<sup>17</sup> In se enim elementa dum convertuntur,<br />
sicut in organo qualitatis sonus immutatur,<br />
et omnia suum sonum custodiunt :<br />
unde æstimari ex ipso visu certo potest.<br />
<sup>18</sup> Agrestia enim in aquatica convertebantur,<br />
et quæcumque erant natantia, in terram transibant.<br />
<sup>19</sup> Ignis in aqua valebat supra suam virtutem,<br />
et aqua extinguentis naturæ obliviscebatur.<br />
<sup>20</sup> Flammæ e contrario corruptibilium animalium<br />
non vexaverunt carnes coambulantium,<br />
nec dissolvebant illam, quæ facile dissolvebatur sicut glacies, bonam escam.<br />
In omnibus enim magnificasti populum tuum, Domine,<br />
et honorasti, et non despexisti,<br />
in omni tempore et in omni loco assistens eis.</p>
</div>
</div>
</body>
</html>

