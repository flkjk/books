<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="ad_Timotheum_I" class="section level1">
<h1>Epistola B. Pauli Apostoli ad Timotheum Prima</h1>
<div id="section-1264" class="section level2">
<h2>1</h2>
<p>Paulus Apostolus Jesu Christi secundum imperium Dei Salvatoris nostri, et Christi Jesu spei nostræ, <sup>2</sup> Timotheo dilecto filio in fide. Gratia, misericordia, et pax a Deo Patre, et Christo Jesu Domino nostro.</p>
<p><sup>3</sup> Sicut rogavi te ut remaneres Ephesi cum irem in Macedoniam, ut denuntiares quibusdam ne aliter docerent, <sup>4</sup> neque intenderent fabulis, et genealogiis interminatis : quæ quæstiones præstant magis quam ædificationem Dei, quæ est in fide. <sup>5</sup> Finis autem præcepti est caritas de corde puro, et conscientia bona, et fide non ficta. <sup>6</sup> A quibus quidam aberrantes, conversi sunt in vaniloquium, <sup>7</sup> volentes esse legis doctores, non intelligentes neque quæ loquuntur, neque de quibus affirmant. <sup>8</sup> Scimus autem quia bona est lex si quis ea legitime utatur : <sup>9</sup> sciens hoc quia lex justo non est posita, sed injustis, et non subditis, impiis, et peccatoribus, sceleratis, et contaminatis, parricidis, et matricidis, homicidis, <sup>10</sup> fornicariis, masculorum concubitoribus, plagiariis, mendacibus, et perjuris, et si quid aliud sanæ doctrinæ adversatur, <sup>11</sup> quæ est secundum Evangelium gloriæ beati Dei, quod creditum est mihi.</p>
<p><sup>12</sup> Gratias ago ei, qui me confortavit, Christo Jesu Domino nostro, quia fidelem me existimavit, ponens in ministerio : <sup>13</sup> qui prius blasphemus fui, et persecutor, et contumeliosus : sed misericordiam Dei consecutus sum, quia ignorans feci in incredulitate. <sup>14</sup> Superabundavit autem gratia Domini nostri cum fide, et dilectione, quæ est in Christo Jesu. <sup>15</sup> Fidelis sermo, et omni acceptione dignus : quod Christus Jesus venit in hunc mundum peccatores salvos facere, quorum primus ego sum. <sup>16</sup> Sed ideo misericordiam consecutus sum : ut in me primo ostenderet Christus Jesus omnem patientiam ad informationem eorum, qui credituri sunt illi, in vitam æternam. <sup>17</sup> Regi autem sæculorum immortali, invisibili, soli Deo honor et gloria in sæcula sæculorum. Amen.</p>
<p><sup>18</sup> Hoc præceptum commendo tibi, fili Timothee, secundum præcedentes in te prophetias, ut milites in illis bonam militiam, <sup>19</sup> habens fidem, et bonam conscientiam, quam quidam repellentes, circa fidem naufragaverunt : <sup>20</sup> ex quibus est Hymenæus, et Alexander : quos tradidi Satanæ, ut discant non blasphemare.</p>
</div>
<div id="section-1265" class="section level2">
<h2>2</h2>
<p>Obsecro igitur primum omnium fieri obsecrationes, orationes, postulationes, gratiarum actiones, pro omnibus hominibus : <sup>2</sup> pro regibus, et omnibus qui in sublimitate sunt, ut quietam et tranquillam vitam agamus in omni pietate, et castitate : <sup>3</sup> hoc enim bonum est, et acceptum coram Salvatore nostro Deo, <sup>4</sup> qui omnes homines vult salvos fieri, et ad agnitionem veritatis venire. <sup>5</sup> Unus enim Deus, unus et mediator Dei et hominum homo Christus Jesus : <sup>6</sup> qui dedit redemptionem semetipsum pro omnibus, testimonium temporibus suis : <sup>7</sup> in quo positus sum ego prædicator, et Apostolus (veritatem dico, non mentior) doctor gentium in fide, et veritate. <sup>8</sup> Volo ergo viros orare in omni loco, levantes puras manus sine ira et disceptatione. <sup>9</sup> Similiter et mulieres in habitu ornato, cum verecundia et sobrietate ornantes se, et non in tortis crinibus, aut auro, aut margaritis, vel veste pretiosa : <sup>10</sup> sed quod decet mulieres, promittentes pietatem per opera bona. <sup>11</sup> Mulier in silentio discat cum omni subjectione. <sup>12</sup> Docere autem mulieri non permitto, neque dominari in virum : sed esse in silentio. <sup>13</sup> Adam enim primus formatus est : deinde Heva : <sup>14</sup> et Adam non est seductus : mulier autem seducta in prævaricatione fuit. <sup>15</sup> Salvabitur autem per filiorum generationem, si permanserit in fide, et dilectione, et sanctificatione cum sobrietate.</p>
</div>
<div id="section-1266" class="section level2">
<h2>3</h2>
<p>Fidelis sermo : si quis episcopatum desiderat, bonum opus desiderat. <sup>2</sup> Oportet ergo episcopum irreprehensibilem esse, unius uxoris virum, sobrium, prudentem, ornatum, pudicum, hospitalem, doctorem, <sup>3</sup> non vinolentum, non percussorem, sed modestum : non litigiosum, non cupidum, sed <sup>4</sup> suæ domui bene præpositum : filios habentem subditos cum omni castitate. <sup>5</sup> Si quis autem domui suæ præesse nescit, quomodo ecclesiæ Dei diligentiam habebit ? <sup>6</sup> Non neophytum : ne in superbiam elatus, in judicium incidat diaboli. <sup>7</sup> Oportet autem illum et testimonium habere bonum ab iis qui foris sunt, ut non in opprobrium incidat, et in laqueum diaboli. <sup>8</sup> Diaconos similiter pudicos, non bilingues, non multo vino deditos, non turpe lucrum sectantes : <sup>9</sup> habentes mysterium fidei in conscientia pura. <sup>10</sup> Et hi autem probentur primum : et sic ministrent, nullum crimen habentes. <sup>11</sup> Mulieres similiter pudicas, non detrahentes, sobrias, fideles in omnibus. <sup>12</sup> Diaconi sint unius uxoris viri, qui filiis suis bene præsint, et suis domibus. <sup>13</sup> Qui enim bene ministraverint, gradum bonum sibi acquirent, et multam fiduciam in fide, quæ est in Christo Jesu.</p>
<p><sup>14</sup> Hæc tibi scribo, sperans me ad te venire cito : <sup>15</sup> si autem tardavero, ut scias quomodo oporteat te in domo Dei conversari, quæ est ecclesia Dei vivi, columna et firmamentum veritatis. <sup>16</sup> Et manifeste magnum est pietatis sacramentum, quod manifestatum est in carne, justificatum est in spiritu, apparuit angelis, prædicatum est gentibus, creditum est in mundo, assumptum est in gloria.</p>
</div>
<div id="section-1267" class="section level2">
<h2>4</h2>
<p>Spiritus autem manifeste dicit, quia in novissimis temporibus discedent quidam a fide, attendentes spiritibus erroris, et doctrinis dæmoniorum, <sup>2</sup> in hypocrisi loquentium mendacium, et cauteriatam habentium suam conscientiam, <sup>3</sup> prohibentium nubere, abstinere a cibis, quod Deus creavit ad percipiendum cum gratiarum actione fidelibus, et iis qui cognoverunt veritatem. <sup>4</sup> Quia omnis creatura Dei bona est, et nihil rejiciendum quod cum gratiarum actione percipitur : <sup>5</sup> sanctificatur enim per verbum Dei, et orationem.</p>
<p><sup>6</sup> Hæc proponens fratribus, bonus eris minister Christi Jesu enutritus verbis fidei, et bonæ doctrinæ, quam assecutus es. <sup>7</sup> Ineptas autem, et aniles fabulas devita : exerce autem teipsum ad pietatem. <sup>8</sup> Nam corporalis exercitatio, ad modicum utilis est : pietas autem ad omnia utilis est, promissionem habens vitæ, quæ nunc est, et futuræ. <sup>9</sup> Fidelis sermo, et omni acceptione dignus. <sup>10</sup> In hoc enim laboramus, et maledicimur, quia speramus in Deum vivum, qui est Salvator omnium hominum, maxime fidelium. <sup>11</sup> Præcipe hæc, et doce. <sup>12</sup> Nemo adolescentiam tuam contemnat : sed exemplum esto fidelium in verbo, in conversatione, in caritate, in fide, in castitate. <sup>13</sup> Dum venio, attende lectioni, exhortationi, et doctrinæ. <sup>14</sup> Noli negligere gratiam, quæ in te est, quæ data est tibi per prophetiam, cum impositione manuum presbyterii. <sup>15</sup> Hæc meditare, in his esto : ut profectus tuus manifestus sit omnibus. <sup>16</sup> Attende tibi, et doctrinæ : insta in illis. Hoc enim faciens, et teipsum salvum facies, et eos qui te audiunt.</p>
</div>
<div id="section-1268" class="section level2">
<h2>5</h2>
<p>Seniorem ne increpaveris, sed obsecra ut patrem : juvenes, ut fratres : <sup>2</sup> anus, ut matres : juvenculas, ut sorores in omni castitate : <sup>3</sup> viduas honora, quæ vere viduæ sunt. <sup>4</sup> Si qua autem vidua filios, aut nepotes habet : discat primum domum suam regere, et mutuam vicem reddere parentibus : hoc enim acceptum est coram Deo. <sup>5</sup> Quæ autem vere vidua est, et desolata, speret in Deum, et instet obsecrationibus, et orationibus nocte ac die. <sup>6</sup> Nam quæ in deliciis est, vivens mortua est. <sup>7</sup> Et hoc præcipe, ut irreprehensibiles sint. <sup>8</sup> Si quis autem suorum, et maxime domesticorum, curam non habet, fidem negavit, et est infideli deterior. <sup>9</sup> Vidua eligatur non minus sexaginta annorum, quæ fuerit unius viri uxor, <sup>10</sup> in operibus bonis testimonium habens, si filios educavit, si hospitio recepit, si sanctorum pedes lavit, si tribulationem patientibus subministravit, si omne opus bonum subsecuta est. <sup>11</sup> Adolescentiores autem viduas devita : cum enim luxuriatæ fuerint in Christo, nubere volunt : <sup>12</sup> habentes damnationem, quia primam fidem irritam fecerunt ; <sup>13</sup> simul autem et otiosæ discunt circuire domos : non solum otiosæ, sed et verbosæ, et curiosæ, loquentes quæ non oportet. <sup>14</sup> Volo ergo juniores nubere, filios procreare, matresfamilias esse, nullam occasionem dare adversario maledicti gratia. <sup>15</sup> Jam enim quædam conversæ sunt retro Satanam. <sup>16</sup> Si quis fidelis habet viduas, subministret illis, et non gravetur ecclesia : ut iis quæ vere viduæ sunt, sufficiat. <sup>17</sup> Qui bene præsunt presbyteri, duplici honore digni habeantur : maxime qui laborant in verbo et doctrina. <sup>18</sup> Dicit enim Scriptura : Non alligabis os bovi trituranti. Et : Dignus est operarius mercede sua. <sup>19</sup> Adversus presbyterum accusationem noli recipere, nisi sub duobus aut tribus testibus. <sup>20</sup> Peccantes coram omnibus argue : ut et ceteri timorem habeant. <sup>21</sup> Testor coram Deo et Christo Jesu, et electis angelis, ut hæc custodias sine præjudicio, nihil faciens in alteram partem declinando. <sup>22</sup> Manus cito nemini imposueris, neque communicaveris peccatis alienis. Teipsum castum custodi. <sup>23</sup> Noli adhuc aquam bibere, sed modico vino utere propter stomachum tuum, et frequentes tuas infirmitates. <sup>24</sup> Quorumdam hominum peccata manifesta sunt, præcedentia ad judicium : quosdam autem et subsequuntur. <sup>25</sup> Similiter et facta bona, manifesta sunt : et quæ aliter se habent, abscondi non possunt.</p>
</div>
<div id="section-1269" class="section level2">
<h2>6</h2>
<p>Quicumque sunt sub jugo servi, dominos suos omni honore dignos arbitrentur, ne nomen Domini et doctrina blasphemetur. <sup>2</sup> Qui autem fideles habent dominos, non contemnant, quia fratres sunt : sed magis serviant, quia fideles sunt et dilecti, qui beneficii participes sunt. Hæc doce, et exhortare.</p>
<p><sup>3</sup> Si quis aliter docet, et non acquiescit sanis sermonibus Domini nostri Jesu Christi, et ei, quæ secundum pietatem est, doctrinæ : <sup>4</sup> superbus est, nihil sciens, sed languens circa quæstiones, et pugnas verborum : ex quibus oriuntur invidiæ, contentiones, blasphemiæ, suspiciones malæ, <sup>5</sup> conflictationes hominum mente corruptorum, et qui veritate privati sunt, existimantium quæstum esse pietatem. <sup>6</sup> Est autem quæstus magnus pietas cum sufficientia. <sup>7</sup> Nihil enim intulimus in hunc mundum : haud dubium quod nec auferre quid possumus. <sup>8</sup> Habentes autem alimenta, et quibus tegamur, his contenti simus. <sup>9</sup> Nam qui volunt divites fieri, incidunt in tentationem, et in laqueum diaboli, et desideria multa inutilia, et nociva, quæ mergunt homines in interitum et perditionem. <sup>10</sup> Radix enim omnium malorum est cupiditas : quam quidam appetentes erraverunt a fide, et inseruerunt se doloribus multis.</p>
<p><sup>11</sup> Tu autem, o homo Dei, hæc fuge : sectare vero justitiam, pietatem, fidem, caritatem, patientiam, mansuetudinem. <sup>12</sup> Certa bonum certamen fidei, apprehende vitam æternam, in qua vocatus es, et confessus bonam confessionem coram multis testibus. <sup>13</sup> Præcipio tibi coram Deo, qui vivificat omnia, et Christo Jesu, qui testimonium reddidit sub Pontio Pilato, bonam confessionem, <sup>14</sup> ut serves mandatum sine macula, irreprehensibile usque in adventum Domini nostri Jesu Christi, <sup>15</sup> quem suis temporibus ostendet beatus et solus potens, Rex regum, et Dominus dominantium : <sup>16</sup> qui solus habet immortalitatem, et lucem inhabitat inaccessibilem : quem nullus hominum vidit, sed nec videre potest : cui honor, et imperium sempiternum. Amen. <sup>17</sup> Divitibus hujus sæculi præcipe non sublime sapere, neque sperare in incerto divitiarum, sed in Deo vivo (qui præstat nobis omnia abunde ad fruendum) <sup>18</sup> bene agere, divites fieri in bonis operibus, facile tribuere, communicare, <sup>19</sup> thesaurizare sibi fundamentum bonum in futurum, ut apprehendant veram vitam.</p>
<p><sup>20</sup> O Timothee, depositum custodi, devitans profanas vocum novitates, et oppositiones falsi nominis scientiæ, <sup>21</sup> quam quidam promittentes, circa fidem exciderunt. Gratia tecum. Amen.</p>
</div>
</div>
</body>
</html>

