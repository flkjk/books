<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Abdias" class="section level1">
<h1>Prophetia Abdiæ</h1>
<div id="section-1002" class="section level2">
<h2>1</h2>
<p>Visio Abdiæ. Hæc dicit Dominus Deus ad Edom :<br />
Auditum audivimus a Domino,<br />
et legatum ad gentes misit :<br />
surgite, et consurgamus adversus eum in prælium.<br />
<sup>2</sup> Ecce parvulum dedi te in gentibus :<br />
contemptibilis tu es valde.<br />
<sup>3</sup> Superbia cordis tui extulit te,<br />
habitantem in scissuris petrarum,<br />
exaltantem solium tuum ;<br />
qui dicis in corde tuo :<br />
Quis detrahet me in terram ?<br />
<sup>4</sup> Si exaltatus fueris ut aquila,<br />
et si inter sidera posueris nidum tuum,<br />
inde detraham te, dicit Dominus.<br />
<sup>5</sup> Si fures introissent ad te,<br />
si latrones per noctem,<br />
quomodo conticuisses ?<br />
nonne furati essent sufficientia sibi ?<br />
Si vindemiatores introissent ad te,<br />
numquid saltem racemum reliquissent tibi ?<br />
<sup>6</sup> Quomodo scrutati sunt Esau ;<br />
investigaverunt abscondita ejus ?<br />
<sup>7</sup> Usque ad terminum emiserunt te :<br />
omnes viri fœderis tui illuserunt tibi :<br />
invaluerunt adversum te viri pacis tuæ,<br />
qui comedunt tecum, ponent insidias subter te ;<br />
non est prudentia in eo.<br />
<sup>8</sup> Numquid non in die illa, dicit Dominus,<br />
perdam sapientes de Idumæa,<br />
et prudentiam de monte Esau ?<br />
<sup>9</sup> Et timebunt fortes tui a meridie,<br />
ut intereat vir de monte Esau.<br />
<sup>10</sup> Propter interfectionem,<br />
et propter iniquitatem in fratrem tuum Jacob,<br />
operiet te confusio, et peribis in æternum.<br />
<sup>11</sup> In die cum stares adversus eum,<br />
quando capiebant alieni exercitum ejus,<br />
et extranei ingrediebantur portas ejus,<br />
et super Jerusalem mittebant sortem,<br />
tu quoque eras quasi unus ex eis.<br />
<sup>12</sup> Et non despicies in die fratris tui,<br />
in die peregrinationis ejus :<br />
et non lætaberis super filios Juda<br />
in die perditionis eorum :<br />
et non magnificabis os tuum<br />
in die angustiæ.<br />
<sup>13</sup> Neque ingredieris portam populi mei<br />
in die ruinæ eorum ;<br />
neque despicies et tu in malis ejus<br />
in die vastitatis illius.<br />
Et non emitteris adversus exercitum ejus<br />
in die vastitatis illius,<br />
<sup>14</sup> neque stabis in exitibus<br />
ut interficias eos qui fugerint,<br />
et non concludes reliquos ejus<br />
in die tribulationis.<br />
<sup>15</sup> Quoniam juxta est dies Domini super omnes gentes :<br />
sicut fecisti, fiet tibi ;<br />
retributionem tuam convertet in caput tuum.<br />
<sup>16</sup> Quomodo enim bibistis super montem sanctum meum,<br />
bibent omnes gentes jugiter :<br />
et bibent, et absorbebunt,<br />
et erunt quasi non sint.</p>
<p><sup>17</sup> Et in monte Sion erit salvatio, et erit sanctus ;<br />
et possidebit domus Jacob eos qui se possederant.<br />
<sup>18</sup> Et erit domus Jacob ignis,<br />
et domus Joseph flamma,<br />
et domus Esau stipula :<br />
et succendentur in eis, et devorabunt eos,<br />
et non erunt reliquiæ domus Esau,<br />
quia Dominus locutus est.<br />
<sup>19</sup> Et hæreditabunt hi, qui ad austrum sunt, montem Esau,<br />
et qui in campestribus, Philisthiim :<br />
et possidebunt regionem Ephraim et regionem Samariæ,<br />
et Benjamin possidebit Galaad.<br />
<sup>20</sup> Et transmigratio exercitus hujus filiorum Israël,<br />
omnia loca Chananæorum usque ad Sareptam :<br />
et transmigratio Jerusalem, quæ in Bosphoro est,<br />
possidebit civitates austri.<br />
<sup>21</sup> Et ascendent salvatores in montem Sion judicare montem Esau,<br />
et erit Domino regnum.</p>
</div>
</div>
</body>
</html>

