<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="ad_Philippenses" class="section level1">
<h1>Epistola B. Pauli Apostoli ad Philippenses</h1>
<div id="section-1248" class="section level2">
<h2>1</h2>
<p>Paulus et Timotheus, servi Jesu Christi, omnibus sanctis in Christo Jesu, qui sunt Philippis, cum episcopis et diaconibus. <sup>2</sup> Gratia vobis, et pax a Deo Patre nostro, et Domino Jesu Christo.</p>
<p><sup>3</sup> Gratias ago Deo meo in omni memoria vestri, <sup>4</sup> semper in cunctis orationibus meis pro omnibus vobis, cum gaudio deprecationem faciens, <sup>5</sup> super communicatione vestra in Evangelio Christi a prima die usque nunc. <sup>6</sup> Confidens hoc ipsum, quia qui cœpit in vobis opus bonum, perficiet usque in diem Christi Jesu : <sup>7</sup> sicut est mihi justum hoc sentire pro omnibus vobis : eo quod habeam vos in corde, et in vinculis meis, et in defensione, et confirmatione Evangelii, socios gaudii mei omnes vos esse. <sup>8</sup> Testis enim mihi est Deus, quomodo cupiam omnes vos in visceribus Jesu Christi. <sup>9</sup> Et hoc oro, ut caritas vestra magis ac magis abundet in scientia, et in omni sensu : <sup>10</sup> ut probetis potiora, ut sitis sinceri, et sine offensa in diem Christi, <sup>11</sup> repleti fructu justitiæ per Jesum Christum, in gloriam et laudem Dei.</p>
<p><sup>12</sup> Scire autem vos volo fratres, quia quæ circa me sunt, magis ad profectum venerunt Evangelii : <sup>13</sup> ita ut vincula mea manifesta fierent in Christo in omni prætorio, et in ceteris omnibus, <sup>14</sup> et plures e fratribus in Domino confidentes vinculis meis, abundantius auderent sine timore verbum Dei loqui. <sup>15</sup> Quidam quidem et propter invidiam et contentionem : quidam autem et propter bonam voluntatem Christum prædicant : <sup>16</sup> quidam ex caritate, scientes quoniam in defensionem Evangelii positus sum. <sup>17</sup> Quidam autem ex contentione Christum annuntiant non sincere, existimantes pressuram se suscitare vinculis meis. <sup>18</sup> Quid enim ? Dum omni modo sive per occasionem, sive per veritatem, Christus annuntietur : et in hoc gaudeo, sed et gaudebo. <sup>19</sup> Scio enim quia hoc mihi proveniet ad salutem, per vestram orationem, et subministrationem Spiritus Jesu Christi, <sup>20</sup> secundum exspectationem et spem meam, quia in nullo confundar : sed in omni fiducia sicut semper, et nunc magnificabitur Christus in corpore meo, sive per vitam, sive per mortem. <sup>21</sup> Mihi enim vivere Christus est, et mori lucrum. <sup>22</sup> Quod si vivere in carne, hic mihi fructus operis est, et quid eligam ignoro. <sup>23</sup> Coarctor autem e duobus : desiderium habens dissolvi, et esse cum Christo, multo magis melius : <sup>24</sup> permanere autem in carne, necessarium propter vos. <sup>25</sup> Et hoc confidens scio quia manebo, et permanebo omnibus vobis ad profectum vestrum, et gaudium fidei : <sup>26</sup> ut gratulatio vestra abundet in Christo Jesu in me, per meum adventum iterum ad vos.</p>
<p><sup>27</sup> Tantum digne Evangelio Christi conversamini : ut sive cum venero, et videro vos, sive absens audiam de vobis, quia statis in uno spiritu unanimes, collaborantes fidei Evangelii : <sup>28</sup> et in nullo terreamini ab adversariis : quæ illis est causa perditionis, vobis autem salutis, et hoc a Deo : <sup>29</sup> quia vobis donatum est pro Christo, non solum ut in eum credatis, sed ut etiam pro illo patiamini : <sup>30</sup> idem certamen habentes, quale et vidistis in me, et nunc audistis de me.</p>
</div>
<div id="section-1249" class="section level2">
<h2>2</h2>
<p>Si qua ergo consolatio in Christo, si quod solatium caritatis, si qua societas spiritus, si qua viscera miserationis : <sup>2</sup> implete gaudium meum ut idem sapiatis, eamdem caritatem habentes, unanimes, idipsum sentientes, <sup>3</sup> nihil per contentionem, neque per inanem gloriam : sed in humilitate superiores sibi invicem arbitrantes, <sup>4</sup> non quæ sua sunt singuli considerantes, sed ea quæ aliorum.</p>
<p><sup>5</sup> Hoc enim sentite in vobis, quod et in Christo Jesu : <sup>6</sup> qui cum in forma Dei esset, non rapinam arbitratus est esse se æqualem Deo : <sup>7</sup> sed semetipsum exinanivit, formam servi accipiens, in similitudinem hominum factus, et habitu inventus ut homo. <sup>8</sup> Humiliavit semetipsum factus obediens usque ad mortem, mortem autem crucis. <sup>9</sup> Propter quod et Deus exaltavit illum, et donavit illi nomen, quod est super omne nomen : <sup>10</sup> ut in nomine Jesu omne genu flectatur cælestium, terrestrium et infernorum, <sup>11</sup> et omnis lingua confiteatur, quia Dominus Jesus Christus in gloria est Dei Patris.</p>
<p><sup>12</sup> Itaque carissimi mei (sicut semper obedistis), non ut in præsentia mei tantum, sed multo magis nunc in absentia mea, cum metu et tremore vestram salutem operamini. <sup>13</sup> Deus est enim, qui operatur in vobis et velle, et perficere pro bona voluntate. <sup>14</sup> Omnia autem facite sine murmurationibus et hæsitationibus : <sup>15</sup> ut sitis sine querela, et simplices filii Dei, sine reprehensione in medio nationis pravæ et perversæ : inter quos lucetis sicut luminaria in mundo, <sup>16</sup> verbum vitæ continentes ad gloriam meam in die Christi, quia non in vacuum cucurri, neque in vacuum laboravi. <sup>17</sup> Sed et si immolor supra sacrificium, et obsequium fidei vestræ, gaudeo, et congratulor omnibus vobis. <sup>18</sup> Idipsum autem et vos gaudete, et congratulamini mihi.</p>
<p><sup>19</sup> Spero autem in Domino Jesu, Timotheum me cito mittere ad vos : ut et ego bono animo sim, cognitis quæ circa vos sunt. <sup>20</sup> Neminem enim habeo tam unanimem, qui sincera affectione pro vobis sollicitus sit. <sup>21</sup> Omnes enim quæ sua sunt quærunt, non quæ sunt Jesu Christi. <sup>22</sup> Experimentum autem ejus cognoscite, quia sicut patri filius, mecum servivit in Evangelio. <sup>23</sup> Hunc igitur spero me mittere ad vos, mox ut videro quæ circa me sunt. <sup>24</sup> Confido autem in Domino quoniam et ipse veniam ad vos cito. <sup>25</sup> Necessarium autem existimavi Epaphroditum fratrem, et cooperatorem, et commilitonem meum, vestrum autem apostolum, et ministrum necessitatis meæ, mittere ad vos : <sup>26</sup> quoniam quidem omnes vos desiderabat : et mœstus erat, propterea quod audieratis illum infirmatum. <sup>27</sup> Nam et infirmatus est usque ad mortem : sed Deus misertus est ejus : non solum autem ejus, verum etiam et mei, ne tristitiam super tristitiam haberem. <sup>28</sup> Festinantius ergo misi illum, ut viso eo iterum gaudeatis, et ego sine tristitia sim. <sup>29</sup> Excipite itaque illum cum omni gaudio in Domino, et ejusmodi cum honore habetote ; <sup>30</sup> quoniam propter opus Christi usque ad mortem accessit, tradens animam suam ut impleret id quod ex vobis deerat erga meum obsequium.</p>
</div>
<div id="section-1250" class="section level2">
<h2>3</h2>
<p>De cetero, fratres mei, gaudete in Domino. Eadem vobis scribere, mihi quidem non pigrum, vobis autem necessarium. <sup>2</sup> Videte canes, videte malos operarios, videte concisionem. <sup>3</sup> Nos enim sumus circumcisio, qui spiritu servimus Deo, et gloriamur in Christo Jesu, et non in carne fiduciam habentes, <sup>4</sup> quamquam ego habeam confidentiam et in carne. Si quis alius videtur confidere in carne, ego magis, <sup>5</sup> circumcisus octavo die, ex genere Israël, de tribu Benjamin, Hebræus ex Hebræis, secundum legem pharisæus, <sup>6</sup> secundum æmulationem persequens Ecclesiam Dei, secundum justitiam, quæ in lege est, conversatus sine querela. <sup>7</sup> Sed quæ mihi fuerunt lucra, hæc arbitratus sum propter Christum detrimenta. <sup>8</sup> Verumtamen existimo omnia detrimentum esse propter eminentem scientiam Jesu Christi Domini mei : propter quem omnia detrimentum feci, et arbitror ut stercora, ut Christum lucrifaciam, <sup>9</sup> et inveniar in illo non habens meam justitiam, quæ ex lege est, sed illam, quæ ex fide est Christi Jesu : quæ ex Deo est justitia in fide, <sup>10</sup> ad cognoscendum illum, et virtutem resurrectionis ejus, et societatem passionum illius : configuratus morti ejus : <sup>11</sup> si quo modo occurram ad resurrectionem, quæ est ex mortuis : <sup>12</sup> non quod jam acceperim, aut jam perfectus sim : sequor autem, si quomodo comprehendam in quo et comprehensus sum a Christo Jesu. <sup>13</sup> Fratres, ego me non arbitror comprehendisse. Unum autem, quæ quidem retro sunt obliviscens, ad ea vero quæ sunt priora, extendens meipsum, <sup>14</sup> ad destinatum persequor, ad bravium supernæ vocationis Dei in Christo Jesu. <sup>15</sup> Quicumque ergo perfecti sumus, hoc sentiamus : et si quid aliter sapitis, et hoc vobis Deus revelabit. <sup>16</sup> Verumtamen ad quod pervenimus ut idem sapiamus, et in eadem permaneamus regula. <sup>17</sup> Imitatores mei estote, fratres, et observate eos qui ita ambulant, sicut habetis formam nostram. <sup>18</sup> Multi enim ambulant, quos sæpe dicebam vobis (nunc autem et flens dico) inimicos crucis Christi : <sup>19</sup> quorum finis interitus : quorum Deus venter est : et gloria in confusione ipsorum, qui terrena sapiunt. <sup>20</sup> Nostra autem conversatio in cælis est : unde etiam Salvatorem exspectamus Dominum nostrum Jesum Christum, <sup>21</sup> qui reformabit corpus humilitatis nostræ, configuratum corpori claritatis suæ, secundum operationem, qua etiam possit subjicere sibi omnia.</p>
</div>
<div id="section-1251" class="section level2">
<h2>4</h2>
<p>Itaque fratres mei carissimi, et desideratissimi, gaudium meum, et corona mea : sic state in Domino, carissimi. <sup>2</sup> Evodiam rogo, et Syntychen deprecor, idipsum sapere in Domino. <sup>3</sup> Etiam rogo et te, germane compar, adjuva illas, quæ mecum laboraverunt in Evangelio cum Clemente, et ceteris adjutoribus meis, quorum nomina sunt in libro vitæ. <sup>4</sup> Gaudete in Domino semper : iterum dico gaudete. <sup>5</sup> Modestia vestra nota sit omnibus hominibus : Dominus prope est. <sup>6</sup> Nihil solliciti sitis : sed in omni oratione, et obsecratione, cum gratiarum actione petitiones vestræ innotescant apud Deum. <sup>7</sup> Et pax Dei, quæ exuperat omnem sensum, custodiat corda vestra, et intelligentias vestras in Christo Jesu. <sup>8</sup> De cetero fratres, quæcumque sunt vera, quæcumque pudica, quæcumque justa, quæcumque sancta, quæcumque amabilia, quæcumque bonæ famæ, siqua virtus, siqua laus disciplinæ, hæc cogitate. <sup>9</sup> Quæ et didicistis, et accepistis, et audistis, et vidistis in me, hæc agite : et Deus pacis erit vobiscum.</p>
<p><sup>10</sup> Gavisus sum autem in Domino vehementer, quoniam tandem aliquando refloruistis pro me sentire, sicut et sentiebatis : occupati autem eratis. <sup>11</sup> Non quasi propter penuriam dico : ego enim didici, in quibus sum, sufficiens esse. <sup>12</sup> Scio et humiliari, scio et abundare (ubique et in omnibus institutus sum) : et satiari, et esurire, et abundare, et penuriam pati. <sup>13</sup> Omnia possum in eo qui me confortat. <sup>14</sup> Verumtamen bene fecistis, communicantes tribulationi meæ. <sup>15</sup> Scitis autem et vos Philippenses, quod in principio Evangelii, quando profectus sum a Macedonia, nulla mihi ecclesia communicavit in ratione dati et accepti, nisi vos soli : <sup>16</sup> quia et Thessalonicam semel et bis in usum mihi misistis. <sup>17</sup> Non quia quæro datum, sed requiro fructum abundantem in ratione vestra. <sup>18</sup> Habeo autem omnia, et abundo : repletus sum, acceptis ab Epaphrodito quæ misistis odorem suavitatis, hostiam acceptam, placentem Deo. <sup>19</sup> Deus autem meus impleat omne desiderium vestrum secundum divitias suas in gloria in Christo Jesu. <sup>20</sup> Deo autem et Patri nostro gloria in sæcula sæculorum. Amen.</p>
<p><sup>21</sup> Salutate omnem sanctum in Christo Jesu. <sup>22</sup> Salutant vos, qui mecum sunt, fratres. Salutant vos omnes sancti, maxime autem qui de Cæsaris domo sunt. <sup>23</sup> Gratia Domini nostri Jesu Christi cum spiritu vestro. Amen.</p>
</div>
</div>
</body>
</html>

