<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Canticum_Canticorum" class="section level1">
<h1>Canticum Canticorum Salomonis</h1>
<div id="section-707" class="section level2">
<h2>1</h2>
<p><span style="font-variant: small-caps;">Sponsa.</span> Osculetur me osculo oris sui ;<br />
quia meliora sunt ubera tua vino,<br />
<sup>2</sup> fragrantia unguentis optimis.<br />
Oleum effusum nomen tuum ;<br />
ideo adolescentulæ dilexerunt te.<br />
<sup>3</sup> <span style="font-variant: small-caps;">Chorus Adolescentularum.</span> Trahe me, post te curremus<br />
in odorem unguentorum tuorum.<br />
Introduxit me rex in cellaria sua ;<br />
exsultabimus et lætabimur in te,<br />
memores uberum tuorum super vinum.<br />
Recti diligunt te.<br />
<sup>4</sup> <span style="font-variant: small-caps;">Sponsa.</span> Nigra sum, sed formosa, filiæ Jerusalem,<br />
sicut tabernacula Cedar, sicut pelles Salomonis.<br />
<sup>5</sup> Nolite me considerare quod fusca sim,<br />
quia decoloravit me sol.<br />
Filii matris meæ pugnaverunt contra me ;<br />
posuerunt me custodem in vineis :<br />
vineam meam non custodivi.<br />
<sup>6</sup> Indica mihi, quem diligit anima mea, ubi pascas,<br />
ubi cubes in meridie,<br />
ne vagari incipiam post greges sodalium tuorum.<br />
<sup>7</sup> <span style="font-variant: small-caps;">Sponsus.</span> Si ignoras te, o pulcherrima inter mulieres,<br />
egredere, et abi post vestigia gregum,<br />
et pasce hædos tuos juxta tabernacula pastorum.<br />
<sup>8</sup> Equitatui meo in curribus Pharaonis<br />
assimilavi te, amica mea.<br />
<sup>9</sup> Pulchræ sunt genæ tuæ sicut turturis ;<br />
collum tuum sicut monilia.<br />
<sup>10</sup> Murenulas aureas faciemus tibi,<br />
vermiculatas argento.<br />
<sup>11</sup> <span style="font-variant: small-caps;">Sponsa.</span> Dum esset rex in accubitu suo,<br />
nardus mea dedit odorem suum.<br />
<sup>12</sup> Fasciculus myrrhæ dilectus meus mihi ;<br />
inter ubera mea commorabitur.<br />
<sup>13</sup> Botrus cypri dilectus meus mihi<br />
in vineis Engaddi.<br />
<sup>14</sup> <span style="font-variant: small-caps;">Sponsus.</span> Ecce tu pulchra es, amica mea ! ecce tu pulchra es !<br />
Oculi tui columbarum.<br />
<sup>15</sup> <span style="font-variant: small-caps;">Sponsa.</span> Ecce tu pulcher es, dilecte mi, et decorus !<br />
Lectulus noster floridus.<br />
<sup>16</sup> Tigna domorum nostrarum cedrina,<br />
laquearia nostra cypressina.</p>
</div>
<div id="section-708" class="section level2">
<h2>2</h2>
<p>Ego flos campi,<br />
et lilium convallium.<br />
<sup>2</sup> <span style="font-variant: small-caps;">Sponsus.</span> Sicut lilium inter spinas,<br />
sic amica mea inter filias.<br />
<sup>3</sup> <span style="font-variant: small-caps;">Sponsa.</span> Sicut malus inter ligna silvarum,<br />
sic dilectus meus inter filios.<br />
Sub umbra illius quem desideraveram sedi,<br />
et fructus ejus dulcis gutturi meo.<br />
<sup>4</sup> Introduxit me in cellam vinariam ;<br />
ordinavit in me caritatem.<br />
<sup>5</sup> Fulcite me floribus,<br />
stipate me malis,<br />
quia amore langueo.<br />
<sup>6</sup> Læva ejus sub capite meo,<br />
et dextera illius amplexabitur me.<br />
<sup>7</sup> <span style="font-variant: small-caps;">Sponsus.</span> Adjuro vos, filiæ Jerusalem,<br />
per capreas cervosque camporum,<br />
ne suscitetis, neque evigilare faciatis dilectam,<br />
quoadusque ipsa velit.<br />
<sup>8</sup> <span style="font-variant: small-caps;">Sponsa.</span> Vox dilecti mei ; ecce iste venit,<br />
saliens in montibus, transiliens colles.<br />
<sup>9</sup> Similis est dilectus meus capreæ,<br />
hinnuloque cervorum.<br />
En ipse stat post parietem nostrum,<br />
respiciens per fenestras,<br />
prospiciens per cancellos.<br />
<sup>10</sup> En dilectus meus loquitur mihi.<br />
<span style="font-variant: small-caps;">Sponsus.</span> Surge, propera, amica mea,<br />
columba mea, formosa mea, et veni :<br />
<sup>11</sup> jam enim hiems transiit ;<br />
imber abiit, et recessit.<br />
<sup>12</sup> Flores apparuerunt in terra nostra ;<br />
tempus putationis advenit :<br />
vox turturis audita est in terra nostra ;<br />
<sup>13</sup> ficus protulit grossos suos ;<br />
vineæ florentes dederunt odorem suum.<br />
Surge, amica mea, speciosa mea, et veni :<br />
<sup>14</sup> columba mea, in foraminibus petræ, in caverna maceriæ,<br />
ostende mihi faciem tuam,<br />
sonet vox tua in auribus meis :<br />
vox enim tua dulcis, et facies tua decora.<br />
<sup>15</sup> <span style="font-variant: small-caps;">Sponsa.</span> Capite nobis vulpes parvulas<br />
quæ demoliuntur vineas :<br />
nam vinea nostra floruit.<br />
<sup>16</sup> Dilectus meus mihi, et ego illi,<br />
qui pascitur inter lilia,<br />
<sup>17</sup> donec aspiret dies, et inclinentur umbræ.<br />
Revertere ; similis esto, dilecte mi, capreæ,<br />
hinnuloque cervorum super montes Bether.</p>
</div>
<div id="section-709" class="section level2">
<h2>3</h2>
<p>In lectulo meo, per noctes,<br />
quæsivi quem diligit anima mea :<br />
quæsivi illum, et non inveni.<br />
<sup>2</sup> Surgam, et circuibo civitatem :<br />
per vicos et plateas<br />
quæram quem diligit anima mea :<br />
quæsivi illum, et non inveni.<br />
<sup>3</sup> Invenerunt me vigiles qui custodiunt civitatem :<br />
Num quem diligit anima mea vidistis ?<br />
<sup>4</sup> Paululum cum pertransissem eos,<br />
inveni quem diligit anima mea :<br />
tenui eum, nec dimittam,<br />
donec introducam illum in domum matris meæ,<br />
et in cubiculum genetricis meæ.<br />
<sup>5</sup> <span style="font-variant: small-caps;">Sponsus.</span> Adjuro vos, filiæ Jerusalem,<br />
per capreas cervosque camporum,<br />
ne suscitetis, neque evigilare faciatis dilectam,<br />
donec ipsa velit.<br />
<sup>6</sup> <span style="font-variant: small-caps;">Chorus.</span> Quæ est ista quæ ascendit per desertum<br />
sicut virgula fumi ex aromatibus myrrhæ,<br />
et thuris, et universi pulveris pigmentarii ?<br />
<sup>7</sup> En lectulum Salomonis sexaginta fortes ambiunt<br />
ex fortissimis Israël,<br />
<sup>8</sup> omnes tenentes gladios, et ad bella doctissimi :<br />
uniuscujusque ensis super femur suum<br />
propter timores nocturnos.<br />
<sup>9</sup> Ferculum fecit sibi rex Salomon<br />
de lignis Libani ;<br />
<sup>10</sup> columnas ejus fecit argenteas,<br />
reclinatorium aureum, ascensum purpureum ;<br />
media caritate constravit,<br />
propter filias Jerusalem.<br />
<sup>11</sup> Egredimini et videte, filiæ Sion,<br />
regem Salomonem in diademate quo coronavit illum mater sua<br />
in die desponsationis illius,<br />
et in die lætitiæ cordis ejus.</p>
</div>
<div id="section-710" class="section level2">
<h2>4</h2>
<p><span style="font-variant: small-caps;">Sponsus.</span> Quam pulchra es, amica mea ! quam pulchra es !<br />
Oculi tui columbarum,<br />
absque eo quod intrinsecus latet.<br />
Capilli tui sicut greges caprarum<br />
quæ ascenderunt de monte Galaad.<br />
<sup>2</sup> Dentes tui sicut greges tonsarum<br />
quæ ascenderunt de lavacro ;<br />
omnes gemellis fœtibus,<br />
et sterilis non est inter eas.<br />
<sup>3</sup> Sicut vitta coccinea labia tua,<br />
et eloquium tuum dulce.<br />
Sicut fragmen mali punici, ita genæ tuæ,<br />
absque eo quod intrinsecus latet.<br />
<sup>4</sup> Sicut turris David collum tuum,<br />
quæ ædificata est cum propugnaculis ;<br />
mille clypei pendent ex ea,<br />
omnis armatura fortium.<br />
<sup>5</sup> Duo ubera tua sicut duo hinnuli,<br />
capreæ gemelli, qui pascuntur in liliis.<br />
<sup>6</sup> Donec aspiret dies, et inclinentur umbræ,<br />
vadam ad montem myrrhæ, et ad collem thuris.<br />
<sup>7</sup> Tota pulchra es, amica mea,<br />
et macula non est in te.<br />
<sup>8</sup> Veni de Libano, sponsa mea :<br />
veni de Libano, veni, coronaberis :<br />
de capite Amana, de vertice Sanir et Hermon,<br />
de cubilibus leonum, de montibus pardorum.<br />
<sup>9</sup> Vulnerasti cor meum, soror mea, sponsa ;<br />
vulnerasti cor meum in uno oculorum tuorum,<br />
et in uno crine colli tui.<br />
<sup>10</sup> Quam pulchræ sunt mammæ tuæ, soror mea sponsa !<br />
pulchriora sunt ubera tua vino,<br />
et odor unguentorum tuorum super omnia aromata.<br />
<sup>11</sup> Favus distillans labia tua, sponsa ;<br />
mel et lac sub lingua tua :<br />
et odor vestimentorum tuorum sicut odor thuris.<br />
<sup>12</sup> Hortus conclusus soror mea, sponsa,<br />
hortus conclusus, fons signatus.<br />
<sup>13</sup> Emissiones tuæ paradisus malorum punicorum,<br />
cum pomorum fructibus, cypri cum nardo.<br />
<sup>14</sup> Nardus et crocus, fistula et cinnamomum,<br />
cum universis lignis Libani ;<br />
myrrha et aloë, cum omnibus primis unguentis.<br />
<sup>15</sup> Fons hortorum, puteus aquarum viventium,<br />
quæ fluunt impetu de Libano.<br />
<sup>16</sup> <span style="font-variant: small-caps;">Sponsa.</span> Surge, aquilo, et veni, auster :<br />
perfla hortum meum, et fluant aromata illius.</p>
</div>
<div id="section-711" class="section level2">
<h2>5</h2>
<p>Veniat dilectus meus in hortum suum,<br />
et comedat fructum pomorum suorum.<br />
<span style="font-variant: small-caps;">Sponsus.</span> Veni in hortum meum, soror mea, sponsa ;<br />
messui myrrham meam cum aromatibus meis ;<br />
comedi favum cum melle meo ;<br />
bibi vinum meum cum lacte meo ;<br />
comedite, amici, et bibite,<br />
et inebriamini, carissimi.<br />
<sup>2</sup> <span style="font-variant: small-caps;">Sponsa.</span> Ego dormio, et cor meum vigilat.<br />
Vox dilecti mei pulsantis :<br />
<span style="font-variant: small-caps;">Sponsus.</span> Aperi mihi, soror mea, amica mea,<br />
columba mea, immaculata mea,<br />
quia caput meum plenum est rore,<br />
et cincinni mei guttis noctium.<br />
<sup>3</sup> <span style="font-variant: small-caps;">Sponsa.</span> Expoliavi me tunica mea : quomodo induar illa ?<br />
lavi pedes meos : quomodo inquinabo illos ?<br />
<sup>4</sup> Dilectus meus misit manum suam per foramen,<br />
et venter meus intremuit ad tactum ejus.<br />
<sup>5</sup> Surrexi ut aperirem dilecto meo ;<br />
manus meæ stillaverunt myrrham,<br />
et digiti mei pleni myrrha probatissima.<br />
<sup>6</sup> Pessulum ostii mei aperui dilecto meo,<br />
at ille declinaverat, atque transierat.<br />
Anima mea liquefacta est, ut locutus est ;<br />
quæsivi, et non inveni illum ;<br />
vocavi, et non respondit mihi.<br />
<sup>7</sup> Invenerunt me custodes qui circumeunt civitatem ;<br />
percusserunt me, et vulneraverunt me.<br />
Tulerunt pallium meum mihi custodes murorum.<br />
<sup>8</sup> Adjuro vos, filiæ Jerusalem,<br />
si inveneritis dilectum meum,<br />
ut nuntietis ei quia amore langueo.<br />
<sup>9</sup> <span style="font-variant: small-caps;">Chorus.</span> Qualis est dilectus tuus ex dilecto, o pulcherrima mulierum ?<br />
qualis est dilectus tuus ex dilecto, quia sic adjurasti nos ?<br />
<sup>10</sup> <span style="font-variant: small-caps;">Sponsa.</span> Dilectus meus candidus et rubicundus ;<br />
electus ex millibus.<br />
<sup>11</sup> Caput ejus aurum optimum ;<br />
comæ ejus sicut elatæ palmarum, nigræ quasi corvus.<br />
<sup>12</sup> Oculi ejus sicut columbæ super rivulos aquarum,<br />
quæ lacte sunt lotæ, et resident juxta fluenta plenissima.<br />
<sup>13</sup> Genæ illius sicut areolæ aromatum,<br />
consitæ a pigmentariis.<br />
Labia ejus lilia,<br />
distillantia myrrham primam.<br />
<sup>14</sup> Manus illius tornatiles, aureæ,<br />
plenæ hyacinthis.<br />
Venter ejus eburneus,<br />
distinctus sapphiris.<br />
<sup>15</sup> Crura illius columnæ marmoreæ<br />
quæ fundatæ sunt super bases aureas.<br />
Species ejus ut Libani,<br />
electus ut cedri.<br />
<sup>16</sup> Guttur illius suavissimum,<br />
et totus desiderabilis.<br />
Talis est dilectus meus,<br />
et ipse est amicus meus, filiæ Jerusalem.<br />
<sup>17</sup> <span style="font-variant: small-caps;">Chorus.</span> Quo abiit dilectus tuus, o pulcherrima mulierum ?<br />
quo declinavit dilectus tuus ?<br />
et quæremus eum tecum.</p>
</div>
<div id="section-712" class="section level2">
<h2>6</h2>
<p><span style="font-variant: small-caps;">Sponsa.</span> Dilectus meus descendit in hortum suum ad areolam aromatum,<br />
ut pascatur in hortis, et lilia colligat.<br />
<sup>2</sup> Ego dilecto meo, et dilectus meus mihi,<br />
qui pascitur inter lilia.<br />
<sup>3</sup> <span style="font-variant: small-caps;">Sponsus.</span> Pulchra es, amica mea ;<br />
suavis, et decora sicut Jerusalem ;<br />
terribilis ut castrorum acies ordinata.<br />
<sup>4</sup> Averte oculos tuos a me,<br />
quia ipsi me avolare fecerunt.<br />
Capilli tui sicut grex caprarum<br />
quæ apparuerunt de Galaad.<br />
<sup>5</sup> Dentes tui sicut grex ovium<br />
quæ ascenderunt de lavacro :<br />
omnes gemellis fœtibus,<br />
et sterilis non est in eis.<br />
<sup>6</sup> Sicut cortex mali punici, sic genæ tuæ,<br />
absque occultis tuis.<br />
<sup>7</sup> Sexaginta sunt reginæ, et octoginta concubinæ,<br />
et adolescentularum non est numerus.<br />
<sup>8</sup> Una est columba mea, perfecta mea,<br />
una est matris suæ, electa genetrici suæ.<br />
Viderunt eam filiæ, et beatissimam prædicaverunt ;<br />
reginæ et concubinæ, et laudaverunt eam.<br />
<sup>9</sup> Quæ est ista quæ progreditur quasi aurora consurgens,<br />
pulchra ut luna, electa ut sol,<br />
terribilis ut castrorum acies ordinata ?<br />
<sup>10</sup> <span style="font-variant: small-caps;">Sponsa.</span> Descendi in hortum nucum,<br />
ut viderem poma convallium,<br />
et inspicerem si floruisset vinea,<br />
et germinassent mala punica.<br />
<sup>11</sup> Nescivi : anima mea conturbavit me,<br />
propter quadrigas Aminadab.<br />
<sup>12</sup> <span style="font-variant: small-caps;">Chorus.</span> Revertere, revertere, Sulamitis !<br />
revertere, revertere ut intueamur te.</p>
</div>
<div id="section-713" class="section level2">
<h2>7</h2>
<p><span style="font-variant: small-caps;">Sponsa.</span> Quid videbis in Sulamite, nisi choros castrorum ?<br />
<span style="font-variant: small-caps;">Chorus.</span> Quam pulchri sunt gressus tui in calceamentis, filia principis !<br />
Juncturæ femorum tuorum sicut monilia<br />
quæ fabricata sunt manu artificis.<br />
<sup>2</sup> Umbilicus tuus crater tornatilis,<br />
numquam indigens poculis.<br />
Venter tuus sicut acervus tritici vallatus liliis.<br />
<sup>3</sup> Duo ubera tua sicut duo hinnuli,<br />
gemelli capreæ.<br />
<sup>4</sup> Collum tuum sicut turris eburnea ;<br />
oculi tui sicut piscinæ in Hesebon<br />
quæ sunt in porta filiæ multitudinis.<br />
Nasus tuus sicut turris Libani,<br />
quæ respicit contra Damascum.<br />
<sup>5</sup> Caput tuum ut Carmelus ;<br />
et comæ capitis tui sicut purpura regis<br />
vincta canalibus.<br />
<sup>6</sup> <span style="font-variant: small-caps;">Sponsus.</span> Quam pulchra es, et quam decora,<br />
carissima, in deliciis !<br />
<sup>7</sup> Statura tua assimilata est palmæ,<br />
et ubera tua botris.<br />
<sup>8</sup> Dixi : Ascendam in palmam,<br />
et apprehendam fructus ejus ;<br />
et erunt ubera tua sicut botri vineæ,<br />
et odor oris tui sicut malorum.<br />
<sup>9</sup> Guttur tuum sicut vinum optimum,<br />
dignum dilecto meo ad potandum,<br />
labiisque et dentibus illius ad ruminandum.<br />
<sup>10</sup> <span style="font-variant: small-caps;">Sponsa.</span> Ego dilecto meo,<br />
et ad me conversio ejus.<br />
<sup>11</sup> Veni, dilecte mi, egrediamur in agrum,<br />
commoremur in villis.<br />
<sup>12</sup> Mane surgamus ad vineas :<br />
videamus si floruit vinea,<br />
si flores fructus parturiunt,<br />
si floruerunt mala punica ;<br />
ibi dabo tibi ubera mea.<br />
<sup>13</sup> Mandragoræ dederunt odorem<br />
in portis nostris omnia poma :<br />
nova et vetera, dilecte mi, servavi tibi.</p>
</div>
<div id="section-714" class="section level2">
<h2>8</h2>
<p>Quis mihi det te fratrem meum,<br />
sugentem ubera matris meæ,<br />
ut inveniam te foris, et deosculer te,<br />
et jam me nemo despiciat ?<br />
<sup>2</sup> Apprehendam te, et ducam in domum matris meæ :<br />
ibi me docebis,<br />
et dabo tibi poculum ex vino condito,<br />
et mustum malorum granatorum meorum.<br />
<sup>3</sup> Læva ejus sub capite meo,<br />
et dextera illius amplexabitur me.<br />
<sup>4</sup> <span style="font-variant: small-caps;">Sponsus.</span> Adjuro vos, filiæ Jerusalem,<br />
ne suscitetis, neque evigilare faciatis dilectam,<br />
donec ipsa velit.<br />
<sup>5</sup> <span style="font-variant: small-caps;">Chorus.</span> Quæ est ista quæ ascendit de deserto, deliciis affluens,<br />
innixa super dilectum suum ?<br />
<span style="font-variant: small-caps;">Sponsus.</span> Sub arbore malo suscitavi te ;<br />
ibi corrupta est mater tua,<br />
ibi violata est genitrix tua.<br />
<sup>6</sup> <span style="font-variant: small-caps;">Sponsa.</span> Pone me ut signaculum super cor tuum,<br />
ut signaculum super brachium tuum,<br />
quia fortis est ut mors dilectio,<br />
dura sicut infernus æmulatio :<br />
lampades ejus lampades ignis atque flammarum.<br />
<sup>7</sup> Aquæ multæ non potuerunt extinguere caritatem,<br />
nec flumina obruent illam.<br />
Si dederit homo omnem substantiam domus suæ pro dilectione,<br />
quasi nihil despiciet eam.<br />
<sup>8</sup> <span style="font-variant: small-caps;">Chorus Fratrum.</span> Soror nostra parva,<br />
et ubera non habet ;<br />
quid faciemus sorori nostræ<br />
in die quando alloquenda est ?<br />
<sup>9</sup> Si murus est,<br />
ædificemus super eum propugnacula argentea ;<br />
si ostium est, compingamus illud tabulis cedrinis.<br />
<sup>10</sup> <span style="font-variant: small-caps;">Sponsa.</span> Ego murus, et ubera mea sicut turris,<br />
ex quo facta sum coram eo, quasi pacem reperiens.<br />
<sup>11</sup> <span style="font-variant: small-caps;">Chorus Fratrum.</span> Vinea fuit pacifico in ea quæ habet populos :<br />
tradidit eam custodibus ;<br />
vir affert pro fructu ejus mille argenteos.<br />
<sup>12</sup> <span style="font-variant: small-caps;">Sponsa.</span> Vinea mea coram me est.<br />
Mille tui pacifici,<br />
et ducenti his qui custodiunt fructus ejus.<br />
<sup>13</sup> <span style="font-variant: small-caps;">Sponsus.</span> Quæ habitas in hortis, amici auscultant ;<br />
fac me audire vocem tuam.<br />
<sup>14</sup> <span style="font-variant: small-caps;">Sponsa.</span> Fuge, dilecte mi, et assimilare capreæ,<br />
hinnuloque cervorum super montes aromatum.</p>
</div>
</div>
</body>
</html>

