<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Matthæus" class="section level1">
<h1>Evangelium secundum Matthæum</h1>
<div id="section-1074" class="section level2">
<h2>1</h2>
<p>Liber generationis Jesu Christi filii David, filii Abraham. <sup>2</sup> Abraham genuit Isaac. Isaac autem genuit Jacob. Jacob autem genuit Judam, et fratres ejus. <sup>3</sup> Judas autem genuit Phares, et Zaram de Thamar. Phares autem genuit Esron. Esron autem genuit Aram. <sup>4</sup> Aram autem genuit Aminadab. Aminadab autem genuit Naasson. Naasson autem genuit Salmon. <sup>5</sup> Salmon autem genuit Booz de Rahab. Booz autem genuit Obed ex Ruth. Obed autem genuit Jesse. Jesse autem genuit David regem. <sup>6</sup> David autem rex genuit Salomonem ex ea quæ fuit Uriæ. <sup>7</sup> Salomon autem genuit Roboam. Roboam autem genuit Abiam. Abias autem genuit Asa. <sup>8</sup> Asa autem genuit Josaphat. Josaphat autem genuit Joram. Joram autem genuit Oziam. <sup>9</sup> Ozias autem genuit Joatham. Joatham autem genuit Achaz. Achaz autem genuit Ezechiam. <sup>10</sup> Ezechias autem genuit Manassen. Manasses autem genuit Amon. Amon autem genuit Josiam. <sup>11</sup> Josias autem genuit Jechoniam, et fratres ejus in transmigratione Babylonis. <sup>12</sup> Et post transmigrationem Babylonis : Jechonias genuit Salathiel. Salathiel autem genuit Zorobabel. <sup>13</sup> Zorobabel autem genuit Abiud. Abiud autem genuit Eliacim. Eliacim autem genuit Azor. <sup>14</sup> Azor autem genuit Sadoc. Sadoc autem genuit Achim. Achim autem genuit Eliud. <sup>15</sup> Eliud autem genuit Eleazar. Eleazar autem genuit Mathan. Mathan autem genuit Jacob. <sup>16</sup> Jacob autem genuit Joseph virum Mariæ, de qua natus est Jesus, qui vocatur Christus. <sup>17</sup> Omnes itaque generationes ab Abraham usque ad David, generationes quatuordecim : et a David usque ad transmigrationem Babylonis, generationes quatuordecim : et a transmigratione Babylonis usque ad Christum, generationes quatuordecim.</p>
<p><sup>18</sup> Christi autem generatio sic erat : cum esset desponsata mater ejus Maria Joseph, antequam convenirent inventa est in utero habens de Spiritu Sancto. <sup>19</sup> Joseph autem vir ejus cum esset justus, et nollet eam traducere, voluit occulte dimittere eam. <sup>20</sup> Hæc autem eo cogitante, ecce angelus Domini apparuit in somnis ei, dicens : Joseph, fili David, noli timere accipere Mariam conjugem tuam : quod enim in ea natum est, de Spiritu Sancto est. <sup>21</sup> Pariet autem filium : et vocabis nomen ejus Jesum : ipse enim salvum faciet populum suum a peccatis eorum. <sup>22</sup> Hoc autem totum factum est, ut adimpleretur quod dictum est a Domino per prophetam dicentem : <sup>23</sup> Ecce virgo in utero habebit, et pariet filium : et vocabunt nomen ejus Emmanuel, quod est interpretatum Nobiscum Deus. <sup>24</sup> Exsurgens autem Joseph a somno, fecit sicut præcepit ei angelus Domini, et accepit conjugem suam. <sup>25</sup> Et non cognoscebat eam donec peperit filium suum primogenitum : et vocavit nomen ejus Jesum.</p>
</div>
<div id="section-1075" class="section level2">
<h2>2</h2>
<p>Cum ergo natus esset Jesus in Bethlehem Juda in diebus Herodis regis, ecce magi ab oriente venerunt Jerosolymam, <sup>2</sup> dicentes : Ubi est qui natus est rex Judæorum ? vidimus enim stellam ejus in oriente, et venimus adorare eum. <sup>3</sup> Audiens autem Herodes rex, turbatus est, et omnis Jerosolyma cum illo. <sup>4</sup> Et congregans omnes principes sacerdotum, et scribas populi, sciscitabatur ab eis ubi Christus nasceretur. <sup>5</sup> At illi dixerunt : In Bethlehem Judæ : sic enim scriptum est per prophetam :</p>
<p><sup>6</sup> Et tu Bethlehem terra Juda,<br />
nequaquam minima es<br />
in principibus Juda :<br />
ex te enim exiet dux, qui regat populum meum Israël.</p>
<p><sup>7</sup> Tunc Herodes clam vocatis magis diligenter didicit ab eis tempus stellæ, quæ apparuit eis : <sup>8</sup> et mittens illos in Bethlehem, dixit : Ite, et interrogate diligenter de puero : et cum inveneritis, renuntiate mihi, ut et ego veniens adorem eum. <sup>9</sup> Qui cum audissent regem, abierunt, et ecce stella, quam viderant in oriente, antecedebat eos, usque dum veniens staret supra, ubi erat puer. <sup>10</sup> Videntes autem stellam gavisi sunt gaudio magno valde. <sup>11</sup> Et intrantes domum, invenerunt puerum cum Maria matre ejus, et procidentes adoraverunt eum : et apertis thesauris suis obtulerunt ei munera, aurum, thus, et myrrham. <sup>12</sup> Et responso accepto in somnis ne redirent ad Herodem, per aliam viam reversi sunt in regionem suam.</p>
<p><sup>13</sup> Qui cum recessissent, ecce angelus Domini apparuit in somnis Joseph, dicens : Surge, et accipe puerum, et matrem ejus, et fuge in Ægyptum, et esto ibi usque dum dicam tibi. Futurum est enim ut Herodes quærat puerum ad perdendum eum. <sup>14</sup> Qui consurgens accepit puerum et matrem ejus nocte, et secessit in Ægyptum : <sup>15</sup> et erat ibi usque ad obitum Herodis : ut adimpleretur quod dictum est a Domino per prophetam dicentem : Ex Ægypto vocavi filium meum. <sup>16</sup> Tunc Herodes videns quoniam illusus esset a magis, iratus est valde, et mittens occidit omnes pueros, qui erant in Bethlehem, et in omnibus finibus ejus, a bimatu et infra secundum tempus, quod exquisierat a magis. <sup>17</sup> Tunc adimpletum est quod dictum est per Jeremiam prophetam dicentem :</p>
<p><sup>18</sup> Vox in Rama audita est<br />
ploratus, et ululatus multus :<br />
Rachel plorans filios suos,<br />
et noluit consolari, quia non sunt.</p>
<p><sup>19</sup> Defuncto autem Herode, ecce angelus Domini apparuit in somnis Joseph in Ægypto, <sup>20</sup> dicens : Surge, et accipe puerum, et matrem ejus, et vade in terram Israël : defuncti sunt enim qui quærebant animam pueri. <sup>21</sup> Qui consurgens, accepit puerum, et matrem ejus, et venit in terram Israël. <sup>22</sup> Audiens autem quod Archelaus regnaret in Judæa pro Herode patre suo, timuit illo ire : et admonitus in somnis, secessit in partes Galilææ. <sup>23</sup> Et veniens habitavit in civitate quæ vocatur Nazareth : ut adimpleretur quod dictum est per prophetas : Quoniam Nazaræus vocabitur.</p>
</div>
<div id="section-1076" class="section level2">
<h2>3</h2>
<p>In diebus autem illis venit Joannes Baptista prædicans in deserto Judææ, <sup>2</sup> et dicens : Pœnitentiam agite : appropinquavit enim regnum cælorum. <sup>3</sup> Hic est enim, qui dictus est per Isaiam prophetam dicentem : Vox clamantis in deserto :<br />
Parate viam Domini ;<br />
rectas facite semitas ejus.</p>
<p><sup>4</sup> Ipse autem Joannes habebat vestimentum de pilis camelorum, et zonam pelliceam circa lumbos suos : esca autem ejus erat locustæ, et mel silvestre. <sup>5</sup> Tunc exibat ad eum Jerosolyma, et omnis Judæa, et omnis regio circa Jordanem ; <sup>6</sup> et baptizabantur ab eo in Jordane, confitentes peccata sua. <sup>7</sup> Videns autem multos pharisæorum, et sadducæorum, venientes ad baptismum suum, dixit eis : Progenies viperarum, quis demonstravit vobis fugere a ventura ira ? <sup>8</sup> Facite ergo fructum dignum pœnitentiæ. <sup>9</sup> Et ne velitis dicere intra vos : Patrem habemus Abraham. Dico enim vobis quoniam potens est Deus de lapidibus istis suscitare filios Abrahæ. <sup>10</sup> Jam enim securis ad radicem arborum posita est. Omnis ergo arbor, quæ non facit fructum bonum, excidetur, et in ignem mittetur. <sup>11</sup> Ego quidem baptizo vos in aqua in pœnitentiam : qui autem post me venturus est, fortior me est, cujus non sum dignus calceamenta portare : ipse vos baptizabit in Spiritu Sancto, et igni. <sup>12</sup> Cujus ventilabrum in manu sua : et permundabit aream suam : et congregabit triticum suum in horreum, paleas autem comburet igni inextinguibili.</p>
<p><sup>13</sup> Tunc venit Jesus a Galilæa in Jordanem ad Joannem, ut baptizaretur ab eo. <sup>14</sup> Joannes autem prohibebat eum, dicens : Ego a te debeo baptizari, et tu venis ad me ? <sup>15</sup> Respondens autem Jesus, dixit ei : Sine modo : sic enim decet nos implere omnem justitiam. Tunc dimisit eum. <sup>16</sup> Baptizatus autem Jesus, confestim ascendit de aqua, et ecce aperti sunt ei cæli : et vidit Spiritum Dei descendentem sicut columbam, et venientem super se. <sup>17</sup> Et ecce vox de cælis dicens : Hic est Filius meus dilectus, in quo mihi complacui.</p>
</div>
<div id="section-1077" class="section level2">
<h2>4</h2>
<p>Tunc Jesus ductus est in desertum a Spiritu, ut tentaretur a diabolo. <sup>2</sup> Et cum jejunasset quadraginta diebus, et quadraginta noctibus, postea esuriit. <sup>3</sup> Et accedens tentator dixit ei : Si Filius Dei es, dic ut lapides isti panes fiant. <sup>4</sup> Qui respondens dixit : Scriptum est : Non in solo pane vivit homo, sed in omni verbo, quod procedit de ore Dei. <sup>5</sup> Tunc assumpsit eum diabolus in sanctam civitatem, et statuit eum super pinnaculum templi, <sup>6</sup> et dixit ei : Si Filius Dei es, mitte te deorsum. Scriptum est enim : Quia angelis suis mandavit de te, et in manibus tollent te, ne forte offendas ad lapidem pedem tuum. <sup>7</sup> Ait illi Jesus : Rursum scriptum est : Non tentabis Dominum Deum tuum. <sup>8</sup> Iterum assumpsit eum diabolus in montem excelsum valde : et ostendit ei omnia regna mundi, et gloriam eorum, <sup>9</sup> et dixit ei : Hæc omnia tibi dabo, si cadens adoraveris me. <sup>10</sup> Tunc dicit ei Jesus : Vade Satana : Scriptum est enim : Dominum Deum tuum adorabis, et illi soli servies. <sup>11</sup> Tunc reliquit eum diabolus : et ecce angeli accesserunt, et ministrabant ei.</p>
<p><sup>12</sup> Cum autem audisset Jesus quod Joannes traditus esset, secessit in Galilæam : <sup>13</sup> et, relicta civitate Nazareth, venit, et habitavit in Capharnaum maritima, in finibus Zabulon et Nephthalim : <sup>14</sup> ut adimpleretur quod dictum est per Isaiam prophetam :</p>
<p><sup>15</sup> Terra Zabulon, et terra Nephthalim,<br />
via maris trans Jordanem,<br />
Galilæa gentium :<br />
<sup>16</sup> populus, qui sedebat in tenebris,<br />
vidit lucem magnam :<br />
et sedentibus in regione umbræ mortis,<br />
lux orta est eis.</p>
<p><sup>17</sup> Exinde cœpit Jesus prædicare, et dicere : Pœnitentiam agite : appropinquavit enim regnum cælorum.</p>
<p><sup>18</sup> Ambulans autem Jesus juxta mare Galilææ, vidit duos fratres, Simonem, qui vocatur Petrus, et Andream fratrem ejus, mittentes rete in mare (erant enim piscatores), <sup>19</sup> et ait illis : Venite post me, et faciam vos fieri piscatores hominum. <sup>20</sup> At illi continuo relictis retibus secuti sunt eum. <sup>21</sup> Et procedens inde, vidit alios duos fratres, Jacobum Zebedæi, et Joannem fratrem ejus, in navi cum Zebedæo patre eorum, reficientes retia sua : et vocavit eos. <sup>22</sup> Illi autem statim relictis retibus et patre, secuti sunt eum. <sup>23</sup> Et circuibat Jesus totam Galilæam, docens in synagogis eorum, et prædicans Evangelium regni : et sanans omnem languorem, et omnem infirmitatem in populo. <sup>24</sup> Et abiit opinio ejus in totam Syriam, et obtulerunt ei omnes male habentes, variis languoribus, et tormentis comprehensos, et qui dæmonia habebant, et lunaticos, et paralyticos, et curavit eos : <sup>25</sup> et secutæ sunt eum turbæ multæ de Galilæa, et Decapoli, et de Jerosolymis, et de Judæa, et de trans Jordanem.</p>
</div>
<div id="section-1078" class="section level2">
<h2>5</h2>
<p>Videns autem Jesus turbas, ascendit in montem, et cum sedisset, accesserunt ad eum discipuli ejus, <sup>2</sup> et aperiens os suum docebat eos dicens : <sup>3</sup> Beati pauperes spiritu : quoniam ipsorum est regnum cælorum. <sup>4</sup> Beati mites : quoniam ipsi possidebunt terram. <sup>5</sup> Beati qui lugent : quoniam ipsi consolabuntur. <sup>6</sup> Beati qui esuriunt et sitiunt justitiam : quoniam ipsi saturabuntur. <sup>7</sup> Beati misericordes : quoniam ipsi misericordiam consequentur. <sup>8</sup> Beati mundo corde : quoniam ipsi Deum videbunt. <sup>9</sup> Beati pacifici : quoniam filii Dei vocabuntur. <sup>10</sup> Beati qui persecutionem patiuntur propter justitiam : quoniam ipsorum est regnum cælorum. <sup>11</sup> Beati estis cum maledixerint vobis, et persecuti vos fuerint, et dixerint omne malum adversum vos mentientes, propter me : <sup>12</sup> gaudete, et exsultate, quoniam merces vestra copiosa est in cælis. Sic enim persecuti sunt prophetas, qui fuerunt ante vos.</p>
<p><sup>13</sup> Vos estis sal terræ. Quod si sal evanuerit, in quo salietur ? ad nihilum valet ultra, nisi ut mittatur foras, et conculcetur ab hominibus. <sup>14</sup> Vos estis lux mundi. Non potest civitas abscondi supra montem posita, <sup>15</sup> neque accendunt lucernam, et ponunt eam sub modio, sed super candelabrum, ut luceat omnibus qui in domo sunt. <sup>16</sup> Sic luceat lux vestra coram hominibus : ut videant opera vestra bona, et glorificent Patrem vestrum, qui in cælis est.</p>
<p><sup>17</sup> Nolite putare quoniam veni solvere legem aut prophetas : non veni solvere, sed adimplere. <sup>18</sup> Amen quippe dico vobis, donec transeat cælum et terra, jota unum aut unus apex non præteribit a lege, donec omnia fiant. <sup>19</sup> Qui ergo solverit unum de mandatis istis minimis, et docuerit sic homines, minimus vocabitur in regno cælorum : qui autem fecerit et docuerit, hic magnus vocabitur in regno cælorum. <sup>20</sup> Dico enim vobis, quia nisi abundaverit justitia vestra plus quam scribarum et pharisæorum, non intrabitis in regnum cælorum.</p>
<p><sup>21</sup> Audistis quia dictum est antiquis : Non occides : qui autem occiderit, reus erit judicio. <sup>22</sup> Ego autem dico vobis : quia omnis qui irascitur fratri suo, reus erit judicio. Qui autem dixerit fratri suo, raca : reus erit concilio. Qui autem dixerit, fatue : reus erit gehennæ ignis. <sup>23</sup> Si ergo offers munus tuum ad altare, et ibi recordatus fueris quia frater tuus habet aliquid adversum te : <sup>24</sup> relinque ibi munus tuum ante altare, et vade prius reconciliari fratri tuo : et tunc veniens offeres munus tuum. <sup>25</sup> Esto consentiens adversario tuo cito dum es in via cum eo : ne forte tradat te adversarius judici, et judex tradat te ministro : et in carcerem mittaris. <sup>26</sup> Amen dico tibi, non exies inde, donec reddas novissimum quadrantem.</p>
<p><sup>27</sup> Audistis quia dictum est antiquis : Non mœchaberis. <sup>28</sup> Ego autem dico vobis : quia omnis qui viderit mulierem ad concupiscendum eam, jam mœchatus est eam in corde suo. <sup>29</sup> Quod si oculus tuus dexter scandalizat te, erue eum, et projice abs te : expedit enim tibi ut pereat unum membrorum tuorum, quam totum corpus tuum mittatur in gehennam. <sup>30</sup> Et si dextra manus tua scandalizat te, abscide eam, et projice abs te : expedit enim tibi ut pereat unum membrorum tuorum, quam totum corpus tuum eat in gehennam. <sup>31</sup> Dictum est autem : Quicumque dimiserit uxorem suam, det ei libellum repudii. <sup>32</sup> Ego autem dico vobis : quia omnis qui dimiserit uxorem suam, excepta fornicationis causa, facit eam mœchari : et qui dimissam duxerit, adulterat.</p>
<p><sup>33</sup> Iterum audistis quia dictum est antiquis : Non perjurabis : reddes autem Domino juramenta tua. <sup>34</sup> Ego autem dico vobis, non jurare omnino, neque per cælum, quia thronus Dei est : <sup>35</sup> neque per terram, quia scabellum est pedum ejus : neque per Jerosolymam, quia civitas est magni regis : <sup>36</sup> neque per caput tuum juraveris, quia non potes unum capillum album facere, aut nigrum. <sup>37</sup> Sit autem sermo vester, est, est : non, non : quod autem his abundantius est, a malo est.</p>
<p><sup>38</sup> Audistis quia dictum est : Oculum pro oculo, et dentem pro dente. <sup>39</sup> Ego autem dico vobis, non resistere malo : sed si quis te percusserit in dexteram maxillam tuam, præbe illi et alteram : <sup>40</sup> et ei, qui vult tecum judicio contendere, et tunicam tuam tollere, dimitte ei et pallium : <sup>41</sup> et quicumque te angariaverit mille passus, vade cum illo et alia duo. <sup>42</sup> Qui petit a te, da ei : et volenti mutuari a te, ne avertaris.</p>
<p><sup>43</sup> Audistis quia dictum est : Diliges proximum tuum, et odio habebis inimicum tuum. <sup>44</sup> Ego autem dico vobis : diligite inimicos vestros, benefacite his qui oderunt vos, et orate pro persequentibus et calumniantibus vos : <sup>45</sup> ut sitis filii Patris vestri, qui in cælis est : qui solem suum oriri facit super bonos et malos : et pluit super justos et injustos. <sup>46</sup> Si enim diligitis eos qui vos diligunt, quam mercedem habebitis ? nonne et publicani hoc faciunt ? <sup>47</sup> Et si salutaveritis fratres vestros tantum, quid amplius facitis ? nonne et ethnici hoc faciunt ? <sup>48</sup> Estote ergo vos perfecti, sicut et Pater vester cælestis perfectus est.</p>
</div>
<div id="section-1079" class="section level2">
<h2>6</h2>
<p>Attendite ne justitiam vestram faciatis coram hominibus, ut videamini ab eis : alioquin mercedem non habebitis apud Patrem vestrum qui in cælis est. <sup>2</sup> Cum ergo facis eleemosynam, noli tuba canere ante te, sicut hypocritæ faciunt in synagogis, et in vicis, ut honorificentur ab hominibus. Amen dico vobis, receperunt mercedem suam. <sup>3</sup> Te autem faciente eleemosynam, nesciat sinistra tua quid faciat dextera tua : <sup>4</sup> ut sit eleemosyna tua in abscondito, et Pater tuus, qui videt in abscondito, reddet tibi.</p>
<p><sup>5</sup> Et cum oratis, non eritis sicut hypocritæ qui amant in synagogis et in angulis platearum stantes orare, ut videantur ab hominibus : amen dico vobis, receperunt mercedem suam. <sup>6</sup> Tu autem cum oraveris, intra in cubiculum tuum, et clauso ostio, ora Patrem tuum in abscondito : et Pater tuus, qui videt in abscondito, reddet tibi. <sup>7</sup> Orantes autem, nolite multum loqui, sicut ethnici, putant enim quod in multiloquio suo exaudiantur. <sup>8</sup> Nolite ergo assimilari eis : scit enim Pater vester, quid opus sit vobis, antequam petatis eum. <sup>9</sup> Sic ergo vos orabitis : Pater noster, qui es in cælis,<br />
sanctificetur nomen tuum.<br />
<sup>10</sup> Adveniat regnum tuum ;<br />
fiat voluntas tua, sicut in cælo et in terra.<br />
<sup>11</sup> Panem nostrum supersubstantialem da nobis hodie,<br />
<sup>12</sup> et dimitte nobis debita nostra,<br />
sicut et nos dimittimus debitoribus nostris.<br />
<sup>13</sup> Et ne nos inducas in tentationem,<br />
sed libera nos a malo. Amen.</p>
<p><sup>14</sup> Si enim dimiseritis hominibus peccata eorum : dimittet et vobis Pater vester cælestis delicta vestra. <sup>15</sup> Si autem non dimiseritis hominibus : nec Pater vester dimittet vobis peccata vestra.</p>
<p><sup>16</sup> Cum autem jejunatis, nolite fieri sicut hypocritæ, tristes. Exterminant enim facies suas, ut appareant hominibus jejunantes. Amen dico vobis, quia receperunt mercedem suam. <sup>17</sup> Tu autem, cum jejunas, unge caput tuum, et faciem tuam lava, <sup>18</sup> ne videaris hominibus jejunans, sed Patri tuo, qui est in abscondito : et Pater tuus, qui videt in abscondito, reddet tibi.</p>
<p><sup>19</sup> Nolite thesaurizare vobis thesauros in terra : ubi ærugo, et tinea demolitur : et ubi fures effodiunt, et furantur. <sup>20</sup> Thesaurizate autem vobis thesauros in cælo, ubi neque ærugo, neque tinea demolitur, et ubi fures non effodiunt, nec furantur. <sup>21</sup> Ubi enim est thesaurus tuus, ibi est et cor tuum. <sup>22</sup> Lucerna corporis tui est oculus tuus. Si oculus tuus fuerit simplex, totum corpus tuum lucidum erit. <sup>23</sup> Si autem oculus tuus fuerit nequam, totum corpus tuum tenebrosum erit. Si ergo lumen, quod in te est, tenebræ sunt : ipsæ tenebræ quantæ erunt ? <sup>24</sup> Nemo potest duobus dominis servire : aut enim unum odio habebit, et alterum diliget : aut unum sustinebit, et alterum contemnet. Non potestis Deo servire et mammonæ. <sup>25</sup> Ideo dico vobis, ne solliciti sitis animæ vestræ quid manducetis, neque corpori vestro quid induamini. Nonne anima plus est quam esca, et corpus plus quam vestimentum ? <sup>26</sup> Respicite volatilia cæli, quoniam non serunt, neque metunt, neque congregant in horrea : et Pater vester cælestis pascit illa. Nonne vos magis pluris estis illis ? <sup>27</sup> Quis autem vestrum cogitans potest adjicere ad staturam suam cubitum unum ? <sup>28</sup> Et de vestimento quid solliciti estis ? Considerate lilia agri quomodo crescunt : non laborant, neque nent. <sup>29</sup> Dico autem vobis, quoniam nec Salomon in omni gloria sua coopertus est sicut unum ex istis. <sup>30</sup> Si autem fœnum agri, quod hodie est, et cras in clibanum mittitur, Deus sic vestit, quanto magis vos modicæ fidei ? <sup>31</sup> Nolite ergo solliciti esse, dicentes : Quid manducabimus, aut quid bibemus, aut quo operiemur ? <sup>32</sup> hæc enim omnia gentes inquirunt. Scit enim Pater vester, quia his omnibus indigetis. <sup>33</sup> Quærite ergo primum regnum Dei, et justitiam ejus : et hæc omnia adjicientur vobis. <sup>34</sup> Nolite ergo solliciti esse in crastinum. Crastinus enim dies sollicitus erit sibi ipsi : sufficit diei malitia sua.</p>
</div>
<div id="section-1080" class="section level2">
<h2>7</h2>
<p>Nolite judicare, ut non judicemini. <sup>2</sup> In quo enim judicio judicaveritis, judicabimini : et in qua mensura mensi fueritis, remetietur vobis. <sup>3</sup> Quid autem vides festucam in oculo fratris tui, et trabem in oculo tuo non vides ? <sup>4</sup> aut quomodo dicis fratri tuo : Sine ejiciam festucam de oculo tuo, et ecce trabs est in oculo tuo ? <sup>5</sup> Hypocrita, ejice primum trabem de oculo tuo, et tunc videbis ejicere festucam de oculo fratris tui. <sup>6</sup> Nolite dare sanctum canibus : neque mittatis margaritas vestras ante porcos, ne forte conculcent eas pedibus suis, et conversi dirumpant vos.</p>
<p><sup>7</sup> Petite, et dabitur vobis : quærite, et invenietis : pulsate, et aperietur vobis. <sup>8</sup> Omnis enim qui petit, accipit : et qui quærit, invenit : et pulsanti aperietur. <sup>9</sup> Aut quis est ex vobis homo, quem si petierit filius suus panem, numquid lapidem porriget ei ? <sup>10</sup> aut si piscem petierit, numquid serpentem porriget ei ? <sup>11</sup> Si ergo vos, cum sitis mali, nostis bona data dare filiis vestris : quanto magis Pater vester, qui in cælis est, dabit bona petentibus se ?</p>
<p><sup>12</sup> Omnia ergo quæcumque vultis ut faciant vobis homines, et vos facite illis. Hæc est enim lex, et prophetæ. <sup>13</sup> Intrate per angustam portam : quia lata porta, et spatiosa via est, quæ ducit ad perditionem, et multi sunt qui intrant per eam. <sup>14</sup> Quam angusta porta, et arcta via est, quæ ducit ad vitam : et pauci sunt qui inveniunt eam !</p>
<p><sup>15</sup> Attendite a falsis prophetis, qui veniunt ad vos in vestimentis ovium, intrinsecus autem sunt lupi rapaces : <sup>16</sup> a fructibus eorum cognoscetis eos. Numquid colligunt de spinis uvas, aut de tribulis ficus ? <sup>17</sup> Sic omnis arbor bona fructus bonos facit : mala autem arbor malos fructus facit. <sup>18</sup> Non potest arbor bona malos fructus facere : neque arbor mala bonos fructus facere. <sup>19</sup> Omnis arbor, quæ non facit fructum bonum, excidetur, et in ignem mittetur. <sup>20</sup> Igitur ex fructibus eorum cognoscetis eos.</p>
<p><sup>21</sup> Non omnis qui dicit mihi, Domine, Domine, intrabit in regnum cælorum : sed qui facit voluntatem Patris mei, qui in cælis est, ipse intrabit in regnum cælorum. <sup>22</sup> Multi dicent mihi in illa die : Domine, Domine, nonne in nomine tuo prophetavimus, et in nomine tuo dæmonia ejecimus, et in nomine tuo virtutes multas fecimus ? <sup>23</sup> Et tunc confitebor illis : Quia numquam novi vos : discedite a me, qui operamini iniquitatem. <sup>24</sup> Omnis ergo qui audit verba mea hæc, et facit ea, assimilabitur viro sapienti, qui ædificavit domum suam supra petram, <sup>25</sup> et descendit pluvia, et venerunt flumina, et flaverunt venti, et irruerunt in domum illam, et non cecidit : fundata enim erat super petram. <sup>26</sup> Et omnis qui audit verba mea hæc, et non facit ea, similis erit viro stulto, qui ædificavit domum suam super arenam : <sup>27</sup> et descendit pluvia, et venerunt flumina, et flaverunt venti, et irruerunt in domum illam, et cecidit, et fuit ruina illius magna. <sup>28</sup> Et factum est : cum consummasset Jesus verba hæc, admirabantur turbæ super doctrina ejus. <sup>29</sup> Erat enim docens eos sicut potestatem habens, et non sicut scribæ eorum, et pharisæi.</p>
</div>
<div id="section-1081" class="section level2">
<h2>8</h2>
<p>Cum autem descendisset de monte, secutæ sunt eum turbæ multæ : <sup>2</sup> et ecce leprosus veniens, adorabat eum, dicens : Domine, si vis, potes me mundare. <sup>3</sup> Et extendens Jesus manum, tetigit eum, dicens : Volo : mundare. Et confestim mundata est lepra ejus. <sup>4</sup> Et ait illi Jesus : Vide, nemini dixeris : sed vade, ostende te sacerdoti, et offer munus, quod præcepit Moyses, in testimonium illis.</p>
<p><sup>5</sup> Cum autem introisset Capharnaum, accessit ad eum centurio, rogans eum, <sup>6</sup> et dicens : Domine, puer meus jacet in domo paralyticus, et male torquetur. <sup>7</sup> Et ait illi Jesus : Ego veniam, et curabo eum. <sup>8</sup> Et respondens centurio, ait : Domine, non sum dignus ut intres sub tectum meum : sed tantum dic verbo, et sanabitur puer meus. <sup>9</sup> Nam et ego homo sum sub potestate constitutus, habens sub me milites, et dico huic : Vade, et vadit : et alii : Veni, et venit : et servo meo : Fac hoc, et facit. <sup>10</sup> Audiens autem Jesus miratus est, et sequentibus se dixit : Amen dico vobis, non inveni tantam fidem in Israël. <sup>11</sup> Dico autem vobis, quod multi ab oriente et occidente venient, et recumbent cum Abraham, et Isaac, et Jacob in regno cælorum : <sup>12</sup> filii autem regni ejicientur in tenebras exteriores : ibi erit fletus et stridor dentium. <sup>13</sup> Et dixit Jesus centurioni : Vade, et sicut credidisti, fiat tibi. Et sanatus est puer in illa hora.</p>
<p><sup>14</sup> Et cum venisset Jesus in domum Petri, vidit socrum ejus jacentem, et febricitantem : <sup>15</sup> et tetigit manum ejus, et dimisit eam febris, et surrexit, et ministrabat eis.</p>
<p><sup>16</sup> Vespere autem facto, obtulerunt ei multos dæmonia habentes : et ejiciebat spiritus verbo, et omnes male habentes curavit : <sup>17</sup> ut adimpleretur quod dictum est per Isaiam prophetam, dicentem : Ipse infirmitates nostras accepit :<br />
et ægrotationes nostras portavit.</p>
<p><sup>18</sup> Videns autem Jesus turbas multas circum se, jussit ire trans fretum.</p>
<p><sup>19</sup> Et accedens unus scriba, ait illi : Magister, sequar te, quocumque ieris. <sup>20</sup> Et dicit ei Jesus : Vulpes foveas habent, et volucres cæli nidos ; Filius autem hominis non habet ubi caput reclinet. <sup>21</sup> Alius autem de discipulis ejus ait illi : Domine, permitte me primum ire, et sepelire patrem meum. <sup>22</sup> Jesus autem ait illi : Sequere me, et dimitte mortuos sepelire mortuos suos.</p>
<p><sup>23</sup> Et ascendente eo in naviculam, secuti sunt eum discipuli ejus : <sup>24</sup> et ecce motus magnus factus est in mari, ita ut navicula operiretur fluctibus : ipse vero dormiebat. <sup>25</sup> Et accesserunt ad eum discipuli ejus, et suscitaverunt eum, dicentes : Domine, salva nos : perimus. <sup>26</sup> Et dicit eis Jesus : Quid timidi estis, modicæ fidei ? Tunc surgens imperavit ventis, et mari, et facta est tranquillitas magna. <sup>27</sup> Porro homines mirati sunt, dicentes : Qualis est hic, quia venti et mare obediunt ei ?</p>
<p><sup>28</sup> Et cum venisset trans fretum in regionem Gerasenorum, occurrerunt ei duo habentes dæmonia, de monumentis exeuntes, sævi nimis, ita ut nemo posset transire per viam illam. <sup>29</sup> Et ecce clamaverunt, dicentes : Quid nobis et tibi, Jesu fili Dei ? Venisti huc ante tempus torquere nos ? <sup>30</sup> Erat autem non longe ab illis grex multorum porcorum pascens. <sup>31</sup> Dæmones autem rogabant eum, dicentes : Si ejicis nos hinc, mitte nos in gregem porcorum. <sup>32</sup> Et ait illis : Ite. At illi exeuntes abierunt in porcos, et ecce impetu abiit totus grex per præceps in mare : et mortui sunt in aquis. <sup>33</sup> Pastores autem fugerunt : et venientes in civitatem, nuntiaverunt omnia, et de eis qui dæmonia habuerant. <sup>34</sup> Et ecce tota civitas exiit obviam Jesu : et viso eo, rogabant ut transiret a finibus eorum.</p>
</div>
<div id="section-1082" class="section level2">
<h2>9</h2>
<p>Et ascendens in naviculam, transfretavit, et venit in civitatem suam. <sup>2</sup> Et ecce offerebant ei paralyticum jacentem in lecto. Et videns Jesus fidem illorum, dixit paralytico : Confide fili, remittuntur tibi peccata tua. <sup>3</sup> Et ecce quidam de scribis dixerunt intra se : Hic blasphemat. <sup>4</sup> Et cum vidisset Jesus cogitationes eorum, dixit : Ut quid cogitatis mala in cordibus vestris ? <sup>5</sup> Quid est facilius dicere : Dimittuntur tibi peccata tua : an dicere : Surge, et ambula ? <sup>6</sup> Ut autem sciatis, quia Filius hominis habet potestatem in terra dimittendi peccata, tunc ait paralytico : Surge, tolle lectum tuum, et vade in domum tuam. <sup>7</sup> Et surrexit, et abiit in domum suam. <sup>8</sup> Videntes autem turbæ timuerunt, et glorificaverunt Deum, qui dedit potestatem talem hominibus.</p>
<p><sup>9</sup> Et, cum transiret inde Jesus, vidit hominem sedentem in telonio, Matthæum nomine. Et ait illi : Sequere me. Et surgens, secutus est eum. <sup>10</sup> Et factum est, discumbente eo in domo, ecce multi publicani et peccatores venientes, discumbebant cum Jesu, et discipulis ejus. <sup>11</sup> Et videntes pharisæi, dicebant discipulis ejus : Quare cum publicanis et peccatoribus manducat magister vester ? <sup>12</sup> At Jesus audiens, ait : Non est opus valentibus medicus, sed male habentibus. <sup>13</sup> Euntes autem discite quid est : Misericordiam volo, et non sacrificium. Non enim veni vocare justos, sed peccatores. <sup>14</sup> Tunc accesserunt ad eum discipuli Joannis, dicentes : Quare nos, et pharisæi, jejunamus frequenter : discipuli autem tui non jejunant ? <sup>15</sup> Et ait illis Jesus : Numquid possunt filii sponsi lugere, quamdiu cum illis est sponsus ? Venient autem dies cum auferetur ab eis sponsus : et tunc jejunabunt. <sup>16</sup> Nemo autem immittit commissuram panni rudis in vestimentum vetus : tollit enim plenitudinem ejus a vestimento, et pejor scissura fit. <sup>17</sup> Neque mittunt vinum novum in utres veteres : alioquin rumpuntur utres, et vinum effunditur, et utres pereunt. Sed vinum novum in utres novos mittunt : et ambo conservantur.</p>
<p><sup>18</sup> Hæc illo loquente ad eos, ecce princeps unus accessit, et adorabat eum, dicens : Domine, filia mea modo defuncta est : sed veni, impone manum tuam super eam, et vivet. <sup>19</sup> Et surgens Jesus, sequebatur eum, et discipuli ejus. <sup>20</sup> Et ecce mulier, quæ sanguinis fluxum patiebatur duodecim annis, accessit retro, et tetigit fimbriam vestimenti ejus. <sup>21</sup> Dicebat enim intra se : Si tetigero tantum vestimentum ejus, salva ero. <sup>22</sup> At Jesus conversus, et videns eam, dixit : Confide, filia, fides tua te salvam fecit. Et salva facta est mulier ex illa hora.</p>
<p><sup>23</sup> Et cum venisset Jesus in domum principis, et vidisset tibicines et turbam tumultuantem, dicebat : <sup>24</sup> Recedite : non est enim mortua puella, sed dormit. Et deridebant eum. <sup>25</sup> Et cum ejecta esset turba, intravit : et tenuit manum ejus, et surrexit puella. <sup>26</sup> Et exiit fama hæc in universam terram illam.</p>
<p><sup>27</sup> Et transeunte inde Jesu, secuti sunt eum duo cæci, clamantes, et dicentes : Miserere nostri, fili David. <sup>28</sup> Cum autem venisset domum, accesserunt ad eum cæci. Et dicit eis Jesus : Creditis quia hoc possum facere vobis ? Dicunt ei : Utique, Domine. <sup>29</sup> Tunc tetigit oculos eorum, dicens : Secundum fidem vestram, fiat vobis. <sup>30</sup> Et aperti sunt oculi eorum : et comminatus est illis Jesus, dicens : Videte ne quis sciat. <sup>31</sup> Illi autem exeuntes, diffamaverunt eum in tota terra illa.</p>
<p><sup>32</sup> Egressis autem illis, ecce obtulerunt ei hominem mutum, dæmonium habentem. <sup>33</sup> Et ejecto dæmonio, locutus est mutus, et miratæ sunt turbæ, dicentes : Numquam apparuit sic in Israël. <sup>34</sup> Pharisæi autem dicebant : In principe dæmoniorum ejicit dæmones.</p>
<p><sup>35</sup> Et circuibat Jesus omnes civitates, et castella, docens in synagogis eorum, et prædicans Evangelium regni, et curans omnem languorem, et omnem infirmitatem. <sup>36</sup> Videns autem turbas, misertus est eis : quia erant vexati, et jacentes sicut oves non habentes pastorem. <sup>37</sup> Tunc dicit discipulis suis : Messis quidem multa, operarii autem pauci. <sup>38</sup> Rogate ergo Dominum messis, ut mittat operarios in messem suam.</p>
</div>
<div id="section-1083" class="section level2">
<h2>10</h2>
<p>Et convocatis duodecim discipulis suis, dedit illis potestatem spirituum immundorum, ut ejicerent eos, et curarent omnem languorem, et omnem infirmitatem. <sup>2</sup> Duodecim autem Apostolorum nomina sunt hæc. Primus, Simon, qui dicitur Petrus : et Andreas frater ejus, <sup>3</sup> Jacobus Zebedæi, et Joannes frater ejus, Philippus, et Bartholomæus, Thomas, et Matthæus publicanus, Jacobus Alphæi, et Thaddæus, <sup>4</sup> Simon Chananæus, et Judas Iscariotes, qui et tradidit eum.</p>
<p><sup>5</sup> Hos duodecim misit Jesus, præcipiens eis, dicens : In viam gentium ne abieritis, et in civitates Samaritanorum ne intraveritis : <sup>6</sup> sed potius ite ad oves quæ perierunt domus Israël. <sup>7</sup> Euntes autem prædicate, dicentes : Quia appropinquavit regnum cælorum. <sup>8</sup> Infirmos curate, mortuos suscitate, leprosos mundate, dæmones ejicite : gratis accepistis, gratis date. <sup>9</sup> Nolite possidere aurum, neque argentum, neque pecuniam in zonis vestris : <sup>10</sup> non peram in via, neque duas tunicas, neque calceamenta, neque virgam : dignus enim est operarius cibo suo. <sup>11</sup> In quamcumque autem civitatem aut castellum intraveritis, interrogate, quis in ea dignus sit : et ibi manete donec exeatis. <sup>12</sup> Intrantes autem in domum, salutate eam, dicentes : Pax huic domui. <sup>13</sup> Et siquidem fuerit domus illa digna, veniet pax vestra super eam : si autem non fuerit digna, pax vestra revertetur ad vos. <sup>14</sup> Et quicumque non receperit vos, neque audierit sermones vestros : exeuntes foras de domo, vel civitate, excutite pulverem de pedibus vestris. <sup>15</sup> Amen dico vobis : Tolerabilius erit terræ Sodomorum et Gomorrhæorum in die judicii, quam illi civitati.</p>
<p><sup>16</sup> Ecce ego mitto vos sicut oves in medio luporum. Estote ergo prudentes sicut serpentes, et simplices sicut columbæ. <sup>17</sup> Cavete autem ab hominibus. Tradent enim vos in conciliis, et in synagogis suis flagellabunt vos : <sup>18</sup> et ad præsides, et ad reges ducemini propter me in testimonium illis, et gentibus. <sup>19</sup> Cum autem tradent vos, nolite cogitare quomodo, aut quid loquamini : dabitur enim vobis in illa hora, quid loquamini : <sup>20</sup> non enim vos estis qui loquimini, sed Spiritus Patris vestri, qui loquitur in vobis. <sup>21</sup> Tradet autem frater fratrem in mortem, et pater filium : et insurgent filii in parentes, et morte eos afficient : <sup>22</sup> et eritis odio omnibus propter nomen meum : qui autem perseveraverit usque in finem, hic salvus erit.</p>
<p><sup>23</sup> Cum autem persequentur vos in civitate ista, fugite in aliam. Amen dico vobis, non consummabitis civitates Israël, donec veniat Filius hominis. <sup>24</sup> Non est discipulus super magistrum, nec servus super dominum suum : <sup>25</sup> sufficit discipulo ut sit sicut magister ejus, et servo, sicut dominus ejus. Si patremfamilias Beelzebub vocaverunt, quanto magis domesticos ejus ? <sup>26</sup> Ne ergo timueritis eos. Nihil enim est opertum, quod non revelabitur : et occultum, quod non scietur. <sup>27</sup> Quod dico vobis in tenebris, dicite in lumine : et quod in aure auditis, prædicate super tecta. <sup>28</sup> Et nolite timere eos qui occidunt corpus, animam autem non possunt occidere : sed potius timete eum, qui potest et animam et corpus perdere in gehennam. <sup>29</sup> Nonne duo passeres asse veneunt ? et unus ex illis non cadet super terram sine Patre vestro. <sup>30</sup> Vestri autem capilli capitis omnes numerati sunt. <sup>31</sup> Nolite ergo timere : multis passeribus meliores estis vos. <sup>32</sup> Omnis ergo qui confitebitur me coram hominibus, confitebor et ego eum coram Patre meo, qui in cælis est. <sup>33</sup> Qui autem negaverit me coram hominibus, negabo et ego eum coram Patre meo, qui in cælis est. <sup>34</sup> Nolite arbitrari quia pacem venerim mittere in terram : non veni pacem mittere, sed gladium : <sup>35</sup> veni enim separare hominem adversus patrem suum, et filiam adversus matrem suam, et nurum adversus socrum suam : <sup>36</sup> et inimici hominis, domestici ejus. <sup>37</sup> Qui amat patrem aut matrem plus quam me, non est me dignus : et qui amat filium aut filiam super me, non est me dignus. <sup>38</sup> Et qui non accipit crucem suam, et sequitur me, non est me dignus. <sup>39</sup> Qui invenit animam suam, perdet illam : et qui perdiderit animam suam propter me, inveniet eam. <sup>40</sup> Qui recipit vos, me recipit : et qui me recipit, recipit eum qui me misit. <sup>41</sup> Qui recipit prophetam in nomine prophetæ, mercedem prophetæ accipiet : et qui recipit justum in nomine justi, mercedem justi accipiet. <sup>42</sup> Et quicumque potum dederit uni ex minimis istis calicem aquæ frigidæ tantum in nomine discipuli : amen dico vobis, non perdet mercedem suam.</p>
</div>
<div id="section-1084" class="section level2">
<h2>11</h2>
<p>Et factum est, cum consummasset Jesus, præcipiens duodecim discipulis suis, transiit inde ut doceret, et prædicaret in civitatibus eorum.</p>
<p><sup>2</sup> Joannes autem cum audisset in vinculis opera Christi, mittens duos de discipulis suis, <sup>3</sup> ait illi : Tu es, qui venturus es, an alium exspectamus ? <sup>4</sup> Et respondens Jesus ait illis : Euntes renuntiate Joanni quæ audistis, et vidistis. <sup>5</sup> Cæci vident, claudi ambulant, leprosi mundantur, surdi audiunt, mortui resurgunt, pauperes evangelizantur : <sup>6</sup> et beatus est, qui non fuerit scandalizatus in me.</p>
<p><sup>7</sup> Illis autem abeuntibus, cœpit Jesus dicere ad turbas de Joanne : Quid existis in desertum videre ? arundinem vento agitatam ? <sup>8</sup> Sed quid existis videre ? hominem mollibus vestitum ? Ecce qui mollibus vestiuntur, in domibus regum sunt. <sup>9</sup> Sed quid existis videre ? prophetam ? Etiam dico vobis, et plus quam prophetam. <sup>10</sup> Hic est enim de quo scriptum est : Ecce ego mitto angelum meum ante faciem tuam, qui præparabit viam tuam ante te. <sup>11</sup> Amen dico vobis, non surrexit inter natos mulierum major Joanne Baptista : qui autem minor est in regno cælorum, major est illo. <sup>12</sup> A diebus autem Joannis Baptistæ usque nunc, regnum cælorum vim patitur, et violenti rapiunt illud. <sup>13</sup> Omnes enim prophetæ et lex usque ad Joannem prophetaverunt : <sup>14</sup> et si vultis recipere, ipse est Elias, qui venturus est. <sup>15</sup> Qui habet aures audiendi, audiat.</p>
<p><sup>16</sup> Cui autem similem æstimabo generationem istam ? Similis est pueris sedentibus in foro : qui clamantes coæqualibus <sup>17</sup> dicunt : Cecinimus vobis, et non saltastis : lamentavimus, et non planxistis. <sup>18</sup> Venit enim Joannes neque manducans, neque bibens, et dicunt : Dæmonium habet. <sup>19</sup> Venit Filius hominis manducans, et bibens, et dicunt : Ecce homo vorax, et potator vini, publicanorum et peccatorum amicus. Et justificata est sapientia a filiis suis.</p>
<p><sup>20</sup> Tunc cœpit exprobrare civitatibus, in quibus factæ sunt plurimæ virtutes ejus, quia non egissent pœnitentiam : <sup>21</sup> Væ tibi Corozain, væ tibi Bethsaida : quia, si in Tyro et Sidone factæ essent virtutes quæ factæ sunt in vobis, olim in cilicio et cinere pœnitentiam egissent. <sup>22</sup> Verumtamen dico vobis : Tyro et Sidoni remissius erit in die judicii, quam vobis. <sup>23</sup> Et tu Capharnaum, numquid usque in cælum exaltaberis ? usque in infernum descendes, quia si in Sodomis factæ fuissent virtutes quæ factæ sunt in te, forte mansissent usque in hanc diem. <sup>24</sup> Verumtamen dico vobis, quia terræ Sodomorum remissius erit in die judicii, quam tibi.</p>
<p><sup>25</sup> In illo tempore respondens Jesus dixit : Confiteor tibi, Pater, Domine cæli et terræ, quia abscondisti hæc a sapientibus, et prudentibus, et revelasti ea parvulis. <sup>26</sup> Ita Pater : quoniam sic fuit placitum ante te. <sup>27</sup> Omnia mihi tradita sunt a Patre meo. Et nemo novit Filium, nisi Pater : neque Patrem quis novit, nisi Filius, et cui voluerit Filius revelare. <sup>28</sup> Venite ad me omnes qui laboratis, et onerati estis, et ego reficiam vos. <sup>29</sup> Tollite jugum meum super vos, et discite a me, quia mitis sum, et humilis corde : et invenietis requiem animabus vestris. <sup>30</sup> Jugum enim meum suave est, et onus meum leve.</p>
</div>
<div id="section-1085" class="section level2">
<h2>12</h2>
<p>In illo tempore abiit Jesus per sata sabbato : discipuli autem ejus esurientes cœperunt vellere spicas, et manducare. <sup>2</sup> Pharisæi autem videntes, dixerunt ei : Ecce discipuli tui faciunt quod non licet facere sabbatis. <sup>3</sup> At ille dixit eis : Non legistis quid fecerit David, quando esuriit, et qui cum eo erant : <sup>4</sup> quomodo intravit in domum Dei, et panes propositionis comedit, quos non licebat ei edere, neque his qui cum eo erant, nisi solis sacerdotibus ? <sup>5</sup> aut non legistis in lege quia sabbatis sacerdotes in templo sabbatum violant, et sine crimine sunt ? <sup>6</sup> Dico autem vobis, quia templo major est hic. <sup>7</sup> Si autem sciretis, quid est : Misericordiam volo, et non sacrificium : numquam condemnassetis innocentes : <sup>8</sup> dominus enim est Filius hominis etiam sabbati.</p>
<p><sup>9</sup> Et cum inde transisset, venit in synagogam eorum. <sup>10</sup> Et ecce homo manum habens aridam, et interrogabant eum, dicentes : Si licet sabbatis curare ? ut accusarent eum. <sup>11</sup> Ipse autem dixit illis : Quis erit ex vobis homo, qui habeat ovem unam, et si ceciderit hæc sabbatis in foveam, nonne tenebit et levabit eam ? <sup>12</sup> Quanto magis melior est homo ove ? itaque licet sabbatis benefacere. <sup>13</sup> Tunc ait homini : Extende manum tuam. Et extendit, et restituta est sanitati sicut altera. <sup>14</sup> Exeuntes autem pharisæi, consilium faciebant adversus eum, quomodo perderent eum. <sup>15</sup> Jesus autem sciens recessit inde : et secuti sunt eum multi, et curavit eos omnes : <sup>16</sup> et præcepit eis ne manifestum eum facerent. <sup>17</sup> Ut adimpleretur quod dictum est per Isaiam prophetam, dicentem :</p>
<p><sup>18</sup> Ecce puer meus, quem elegi, dilectus meus,<br />
in quo bene complacuit animæ meæ.<br />
Ponam spiritum meum super eum,<br />
et judicium gentibus nuntiabit.<br />
<sup>19</sup> Non contendet, neque clamabit,<br />
neque audiet aliquis in plateis vocem ejus :<br />
<sup>20</sup> arundinem quassatam non confringet,<br />
et linum fumigans non extinguet,<br />
donec ejiciat ad victoriam judicium :<br />
<sup>21</sup> et in nomine ejus gentes sperabunt.</p>
<p><sup>22</sup> Tunc oblatus est ei dæmonium habens, cæcus, et mutus, et curavit eum ita ut loqueretur, et videret. <sup>23</sup> Et stupebant omnes turbæ, et dicebant : Numquid hic est filius David ? <sup>24</sup> Pharisæi autem audientes, dixerunt : Hic non ejicit dæmones nisi in Beelzebub principe dæmoniorum. <sup>25</sup> Jesus autem sciens cogitationes eorum, dixit eis : Omne regnum divisum contra se desolabitur : et omnis civitas vel domus divisa contra se, non stabit. <sup>26</sup> Et si Satanas Satanam ejicit, adversus se divisus est : quomodo ergo stabit regnum ejus ? <sup>27</sup> Et si ego in Beelzebub ejicio dæmones, filii vestri in quo ejiciunt ? ideo ipsi judices vestri erunt. <sup>28</sup> Si autem ego in Spiritu Dei ejicio dæmones, igitur pervenit in vos regnum Dei. <sup>29</sup> Aut quomodo potest quisquam intrare in domum fortis, et vasa ejus diripere, nisi prius alligaverit fortem ? et tunc domum illius diripiet. <sup>30</sup> Qui non est mecum, contra me est ; et qui non congregat mecum, spargit. <sup>31</sup> Ideo dico vobis : Omne peccatum et blasphemia remittetur hominibus, Spiritus autem blasphemia non remittetur. <sup>32</sup> Et quicumque dixerit verbum contra Filium hominis, remittetur ei : qui autem dixerit contra Spiritum Sanctum, non remittetur ei, neque in hoc sæculo, neque in futuro. <sup>33</sup> Aut facite arborem bonam, et fructum ejus bonum : aut facite arborem malam, et fructum ejus malum : siquidem ex fructu arbor agnoscitur. <sup>34</sup> Progenies viperarum, quomodo potestis bona loqui, cum sitis mali ? ex abundantia enim cordis os loquitur. <sup>35</sup> Bonus homo de bono thesauro profert bona : et malus homo de malo thesauro profert mala. <sup>36</sup> Dico autem vobis quoniam omne verbum otiosum, quod locuti fuerint homines, reddent rationem de eo in die judicii. <sup>37</sup> Ex verbis enim tuis justificaberis et ex verbis tuis condemnaberis.</p>
<p><sup>38</sup> Tunc responderunt ei quidam de scribis et pharisæis, dicentes : Magister, volumus a te signum videre. <sup>39</sup> Qui respondens ait illis : Generatio mala et adultera signum quærit : et signum non dabitur ei, nisi signum Jonæ prophetæ. <sup>40</sup> Sicut enim fuit Jonas in ventre ceti tribus diebus, et tribus noctibus, sic erit Filius hominis in corde terræ tribus diebus et tribus noctibus. <sup>41</sup> Viri Ninivitæ surgent in judicio cum generatione ista, et condemnabunt eam : quia pœnitentiam egerunt in prædicatione Jonæ, et ecce plus quam Jonas hic. <sup>42</sup> Regina austri surget in judicio cum generatione ista, et condemnabit eam : quia venit a finibus terræ audire sapientiam Salomonis, et ecce plus quam Salomon hic. <sup>43</sup> Cum autem immundus spiritus exierit ab homine, ambulat per loca arida, quærens requiem, et non invenit. <sup>44</sup> Tunc dicit : Revertar in domum meam, unde exivi. Et veniens invenit eam vacantem, scopis mundatam, et ornatam. <sup>45</sup> Tunc vadit, et assumit septem alios spiritus secum nequiores se, et intrantes habitant ibi : et fiunt novissima hominis illius pejora prioribus. Sic erit et generationi huic pessimæ.</p>
<p><sup>46</sup> Adhuc eo loquente ad turbas, ecce mater ejus et fratres stabant foris, quærentes loqui ei. <sup>47</sup> Dixit autem ei quidam : Ecce mater tua, et fratres tui foris stant quærentes te. <sup>48</sup> At ipse respondens dicenti sibi, ait : Quæ est mater mea, et qui sunt fratres mei ? <sup>49</sup> Et extendens manum in discipulos suos, dixit : Ecce mater mea, et fratres mei. <sup>50</sup> Quicumque enim fecerit voluntatem Patris mei, qui in cælis est, ipse meus frater, et soror, et mater est.</p>
</div>
<div id="section-1086" class="section level2">
<h2>13</h2>
<p>In illo die exiens Jesus de domo, sedebat secus mare. <sup>2</sup> Et congregatæ sunt ad eum turbæ multæ, ita ut naviculam ascendens sederet : et omnis turba stabat in littore, <sup>3</sup> et locutus est eis multa in parabolis, dicens : Ecce exiit qui seminat, seminare. <sup>4</sup> Et dum seminat, quædam ceciderunt secus viam, et venerunt volucres cæli, et comederunt ea. <sup>5</sup> Alia autem ceciderunt in petrosa, ubi non habebant terram multam : et continuo exorta sunt, quia non habebant altitudinem terræ : <sup>6</sup> sole autem orto æstuaverunt ; et quia non habebant radicem, aruerunt. <sup>7</sup> Alia autem ceciderunt in spinas : et creverunt spinæ, et suffocaverunt ea. <sup>8</sup> Alia autem ceciderunt in terram bonam : et dabant fructum, aliud centesimum, aliud sexagesimum, aliud trigesimum. <sup>9</sup> Qui habet aures audiendi, audiat.</p>
<p><sup>10</sup> Et accedentes discipuli dixerunt ei : Quare in parabolis loqueris eis ? <sup>11</sup> Qui respondens, ait illis : Quia vobis datum est nosse mysteria regni cælorum : illis autem non est datum. <sup>12</sup> Qui enim habet, dabitur ei, et abundabit : qui autem non habet, et quod habet auferetur ab eo. <sup>13</sup> Ideo in parabolis loquor eis : quia videntes non vident, et audientes non audiunt, neque intelligunt. <sup>14</sup> Et adimpletur in eis prophetia Isaiæ, dicentis : Auditu audietis, et non intelligetis :<br />
et videntes videbitis, et non videbitis.<br />
<sup>15</sup> Incrassatum est enim cor populi hujus,<br />
et auribus graviter audierunt,<br />
et oculos suos clauserunt :<br />
nequando videant oculis, et auribus audiant,<br />
et corde intelligant, et convertantur,<br />
et sanem eos.</p>
<p><sup>16</sup> Vestri autem beati oculi quia vident, et aures vestræ quia audiunt. <sup>17</sup> Amen quippe dico vobis, quia multi prophetæ et justi cupierunt videre quæ videtis, et non viderunt : et audire quæ auditis, et non audierunt.</p>
<p><sup>18</sup> Vos ergo audite parabolam seminantis. <sup>19</sup> Omnis qui audit verbum regni, et non intelligit, venit malus, et rapit quod seminatum est in corde ejus : hic est qui secus viam seminatus est. <sup>20</sup> Qui autem super petrosa seminatus est, hic est qui verbum audit, et continuo cum gaudio accipit illud : <sup>21</sup> non habet autem in se radicem, sed est temporalis : facta autem tribulatione et persecutione propter verbum, continuo scandalizatur. <sup>22</sup> Qui autem seminatus est in spinis, hic est qui verbum audit, et sollicitudo sæculi istius, et fallacia divitiarum suffocat verbum, et sine fructu efficitur. <sup>23</sup> Qui vero in terram bonam seminatus est, hic est qui audit verbum, et intelligit, et fructum affert, et facit aliud quidem centesimum, aliud autem sexagesimum, aliud vero trigesimum.</p>
<p><sup>24</sup> Aliam parabolam proposuit illis, dicens : Simile factum est regnum cælorum homini, qui seminavit bonum semen in agro suo : <sup>25</sup> cum autem dormirent homines, venit inimicus ejus, et superseminavit zizania in medio tritici, et abiit. <sup>26</sup> Cum autem crevisset herba, et fructum fecisset, tunc apparuerunt et zizania. <sup>27</sup> Accedentes autem servi patrisfamilias, dixerunt ei : Domine, nonne bonum semen seminasti in agro tuo ? unde ergo habet zizania ? <sup>28</sup> Et ait illis : Inimicus homo hoc fecit. Servi autem dixerunt ei : Vis, imus, et colligimus ea ? <sup>29</sup> Et ait : Non : ne forte colligentes zizania, eradicetis simul cum eis et triticum. <sup>30</sup> Sinite utraque crescere usque ad messem, et in tempore messis dicam messoribus : Colligite primum zizania, et alligate ea in fasciculos ad comburendum : triticum autem congregate in horreum meum.</p>
<p><sup>31</sup> Aliam parabolam proposuit eis dicens : Simile est regnum cælorum grano sinapis, quod accipiens homo seminavit in agro suo : <sup>32</sup> quod minimum quidem est omnibus seminibus : cum autem creverit, majus est omnibus oleribus, et fit arbor, ita ut volucres cæli veniant, et habitent in ramis ejus. <sup>33</sup> Aliam parabolam locutus est eis : Simile est regnum cælorum fermento, quod acceptum mulier abscondit in farinæ satis tribus, donec fermentatum est totum. <sup>34</sup> Hæc omnia locutus est Jesus in parabolis ad turbas : et sine parabolis non loquebatur eis : <sup>35</sup> ut impleretur quod dictum erat per prophetam dicentem : Aperiam in parabolis os meum ; eructabo abscondita a constitutione mundi.</p>
<p><sup>36</sup> Tunc, dimissis turbis, venit in domum : et accesserunt ad eum discipuli ejus, dicentes : Edissere nobis parabolam zizaniorum agri. <sup>37</sup> Qui respondens ait illis : Qui seminat bonum semen, est Filius hominis. <sup>38</sup> Ager autem est mundus. Bonum vero semen, hi sunt filii regni. Zizania autem, filii sunt nequam. <sup>39</sup> Inimicus autem, qui seminavit ea, est diabolus. Messis vero, consummatio sæculi est. Messores autem, angeli sunt. <sup>40</sup> Sicut ergo colliguntur zizania, et igni comburuntur : sic erit in consummatione sæculi. <sup>41</sup> Mittet Filius hominis angelos suos, et colligent de regno ejus omnia scandala, et eos qui faciunt iniquitatem : <sup>42</sup> et mittent eos in caminum ignis. Ibi erit fletus et stridor dentium. <sup>43</sup> Tunc justi fulgebunt sicut sol in regno Patris eorum. Qui habet aures audiendi, audiat.</p>
<p><sup>44</sup> Simile est regnum cælorum thesauro abscondito in agro : quem qui invenit homo, abscondit, et præ gaudio illius vadit, et vendit universa quæ habet, et emit agrum illum. <sup>45</sup> Iterum simile est regnum cælorum homini negotiatori, quærenti bonas margaritas. <sup>46</sup> Inventa autem una pretiosa margarita, abiit, et vendidit omnia quæ habuit, et emit eam.</p>
<p><sup>47</sup> Iterum simile est regnum cælorum sagenæ missæ in mare, et ex omni genere piscium congreganti. <sup>48</sup> Quam, cum impleta esset, educentes, et secus littus sedentes, elegerunt bonos in vasa, malos autem foras miserunt. <sup>49</sup> Sic erit in consummatione sæculi : exibunt angeli, et separabunt malos de medio justorum, <sup>50</sup> et mittent eos in caminum ignis : ibi erit fletus, et stridor dentium. <sup>51</sup> Intellexistis hæc omnia ? Dicunt ei : Etiam. <sup>52</sup> Ait illis : Ideo omnis scriba doctus in regno cælorum, similis est homini patrifamilias, qui profert de thesauro suo nova et vetera. <sup>53</sup> Et factum est, cum consummasset Jesus parabolas istas, transiit inde.</p>
<p><sup>54</sup> Et veniens in patriam suam, docebat eos in synagogis eorum, ita ut mirarentur, et dicerent : Unde huic sapientia hæc, et virtutes ? <sup>55</sup> Nonne hic est fabri filius ? nonne mater ejus dicitur Maria, et fratres ejus, Jacobus, et Joseph, et Simon, et Judas ? <sup>56</sup> et sorores ejus, nonne omnes apud nos sunt ? unde ergo huic omnia ista ? <sup>57</sup> Et scandalizabantur in eo. Jesus autem dixit eis : Non est propheta sine honore, nisi in patria sua, et in domo sua. <sup>58</sup> Et non fecit ibi virtutes multas propter incredulitatem illorum.</p>
</div>
<div id="section-1087" class="section level2">
<h2>14</h2>
<p>In illo tempore audivit Herodes tetrarcha famam Jesu : <sup>2</sup> et ait pueris suis : Hic est Joannes Baptista : ipse surrexit a mortuis, et ideo virtutes operantur in eo. <sup>3</sup> Herodes enim tenuit Joannem, et alligavit eum : et posuit in carcerem propter Herodiadem uxorem fratris sui. <sup>4</sup> Dicebat enim illi Joannes : Non licet tibi habere eam. <sup>5</sup> Et volens illum occidere, timuit populum : quia sicut prophetam eum habebant. <sup>6</sup> Die autem natalis Herodis saltavit filia Herodiadis in medio, et placuit Herodi : <sup>7</sup> unde cum juramento pollicitus est ei dare quodcumque postulasset ab eo. <sup>8</sup> At illa præmonita a matre sua : Da mihi, inquit, hic in disco caput Joannis Baptistæ. <sup>9</sup> Et contristatus est rex : propter juramentum autem, et eos qui pariter recumbebant, jussit dari. <sup>10</sup> Misitque et decollavit Joannem in carcere. <sup>11</sup> Et allatum est caput ejus in disco, et datum est puellæ, et attulit matri suæ. <sup>12</sup> Et accedentes discipuli ejus, tulerunt corpus ejus, et sepelierunt illud : et venientes nuntiaverunt Jesu.</p>
<p><sup>13</sup> Quod cum audisset Jesus, secessit inde in navicula, in locum desertum seorsum : et cum audissent turbæ, secutæ sunt eum pedestres de civitatibus. <sup>14</sup> Et exiens vidit turbam multam, et misertus est eis, et curavit languidos eorum. <sup>15</sup> Vespere autem facto, accesserunt ad eum discipuli ejus, dicentes : Desertus est locus, et hora jam præteriit : dimitte turbas, ut euntes in castella, emant sibi escas. <sup>16</sup> Jesus autem dixit eis : Non habent necesse ire : date illis vos manducare. <sup>17</sup> Responderunt ei : Non habemus hic nisi quinque panes et duos pisces. <sup>18</sup> Qui ait eis : Afferte mihi illos huc. <sup>19</sup> Et cum jussisset turbam discumbere super fœnum, acceptis quinque panibus et duobus piscibus, aspiciens in cælum benedixit, et fregit, et dedit discipulis panes, discipuli autem turbis. <sup>20</sup> Et manducaverunt omnes, et saturati sunt. Et tulerunt reliquias, duodecim cophinos fragmentorum plenos. <sup>21</sup> Manducantium autem fuit numerus quinque millia virorum, exceptis mulieribus et parvulis.</p>
<p><sup>22</sup> Et statim compulit Jesus discipulos ascendere in naviculam, et præcedere eum trans fretum, donec dimitteret turbas. <sup>23</sup> Et dimissa turba, ascendit in montem solus orare. Vespere autem facto solus erat ibi : <sup>24</sup> navicula autem in medio mari jactabatur fluctibus : erat enim contrarius ventus. <sup>25</sup> Quarta enim vigilia noctis, venit ad eos ambulans super mare. <sup>26</sup> Et videntes eum super mare ambulantem, turbati sunt, dicentes : Quia phantasma est. Et præ timore clamaverunt. <sup>27</sup> Statimque Jesus locutus est eis, dicens : Habete fiduciam : ego sum, nolite timere. <sup>28</sup> Respondens autem Petrus, dixit : Domine, si tu es, jube me ad te venire super aquas. <sup>29</sup> At ipse ait : Veni. Et descendens Petrus de navicula, ambulabat super aquam ut veniret ad Jesum. <sup>30</sup> Videns vero ventum validum, timuit : et cum cœpisset mergi, clamavit dicens : Domine, salvum me fac. <sup>31</sup> Et continuo Jesus extendens manum, apprehendit eum : et ait illi : Modicæ fidei, quare dubitasti ? <sup>32</sup> Et cum ascendissent in naviculam, cessavit ventus. <sup>33</sup> Qui autem in navicula erant, venerunt, et adoraverunt eum, dicentes : Vere Filius Dei es. <sup>34</sup> Et cum transfretassent, venerunt in terram Genesar. <sup>35</sup> Et cum cognovissent eum viri loci illius, miserunt in universam regionem illam, et obtulerunt ei omnes male habentes : <sup>36</sup> et rogabant eum ut vel fimbriam vestimenti ejus tangerent. Et quicumque tetigerunt, salvi facti sunt.</p>
</div>
<div id="section-1088" class="section level2">
<h2>15</h2>
<p>Tunc accesserunt ad eum ab Jerosolymis scribæ et pharisæi, dicentes : <sup>2</sup> Quare discipuli tui transgrediuntur traditionem seniorum ? non enim lavant manus suas cum panem manducant. <sup>3</sup> Ipse autem respondens ait illis : Quare et vos transgredimini mandatum Dei propter traditionem vestram ? Nam Deus dixit : <sup>4</sup> Honora patrem, et matrem : et, Qui maledixerit patri, vel matri, morte moriatur. <sup>5</sup> Vos autem dicitis : Quicumque dixerit patri, vel matri : Munus, quodcumque est ex me, tibi proderit : <sup>6</sup> et non honorificabit patrem suum, aut matrem suam : et irritum fecistis mandatum Dei propter traditionem vestram. <sup>7</sup> Hypocritæ, bene prophetavit de vobis Isaias, dicens :</p>
<p><sup>8</sup> Populus hic labiis me honorat :<br />
cor autem eorum longe est a me.<br />
<sup>9</sup> Sine causa autem colunt me,<br />
docentes doctrinas et mandata hominum.</p>
<p><sup>10</sup> Et convocatis ad se turbis, dixit eis : Audite, et intelligite. <sup>11</sup> Non quod intrat in os, coinquinat hominem : sed quod procedit ex ore, hoc coinquinat hominem. <sup>12</sup> Tunc accedentes discipuli ejus, dixerunt ei : Scis quia pharisæi audito verbo hoc, scandalizati sunt ? <sup>13</sup> At ille respondens ait : Omnis plantatio, quam non plantavit Pater meus cælestis, eradicabitur. <sup>14</sup> Sinite illos : cæci sunt, et duces cæcorum ; cæcus autem si cæco ducatum præstet, ambo in foveam cadunt. <sup>15</sup> Respondens autem Petrus dixit ei : Edissere nobis parabolam istam. <sup>16</sup> At ille dixit : Adhuc et vos sine intellectu estis ? <sup>17</sup> Non intelligitis quia omne quod in os intrat, in ventrem vadit, et in secessum emittitur ? <sup>18</sup> Quæ autem procedunt de ore, de corde exeunt, et ea coinquinant hominem : <sup>19</sup> de corde enim exeunt cogitationes malæ, homicidia, adulteria, fornicationes, furta, falsa testimonia, blasphemiæ : <sup>20</sup> hæc sunt, quæ coinquinant hominem. Non lotis autem manibus manducare, non coinquinat hominem.</p>
<p><sup>21</sup> Et egressus inde Jesus secessit in partes Tyri et Sidonis. <sup>22</sup> Et ecce mulier chananæa a finibus illis egressa clamavit, dicens ei : Miserere mei, Domine fili David : filia mea male a dæmonio vexatur. <sup>23</sup> Qui non respondit ei verbum. Et accedentes discipuli ejus rogabant eum dicentes : Dimitte eam : quia clamat post nos. <sup>24</sup> Ipse autem respondens ait : Non sum missus nisi ad oves, quæ perierunt domus Israël. <sup>25</sup> At illa venit, et adoravit eum, dicens : Domine, adjuva me. <sup>26</sup> Qui respondens ait : Non est bonum sumere panem filiorum, et mittere canibus. <sup>27</sup> At illa dixit : Etiam Domine : nam et catelli edunt de micis quæ cadunt de mensa dominorum suorum. <sup>28</sup> Tunc respondens Jesus, ait illi : O mulier, magna est fides tua : fiat tibi sicut vis. Et sanata est filia ejus ex illa hora.</p>
<p><sup>29</sup> Et cum transisset inde Jesus, venit secus mare Galilææ : et ascendens in montem, sedebat ibi. <sup>30</sup> Et accesserunt ad eum turbæ multæ, habentes secum mutos, cæcos, claudos, debiles, et alios multos : et projecerunt eos ad pedes ejus, et curavit eos, <sup>31</sup> ita ut turbæ mirarentur, videntes mutos loquentes, claudos ambulantes, cæcos videntes : et magnificabant Deum Israël. <sup>32</sup> Jesus autem, convocatis discipulis suis, dixit : Misereor turbæ, quia triduo jam perseverant mecum, et non habent quod manducent : et dimittere eos jejunos nolo, ne deficiant in via. <sup>33</sup> Et dicunt ei discipuli : Unde ergo nobis in deserto panes tantos, ut saturemus turbam tantam ? <sup>34</sup> Et ait illis Jesus : Quot habetis panes ? At illi dixerunt : Septem, et paucos pisciculos. <sup>35</sup> Et præcepit turbæ ut discumberent super terram. <sup>36</sup> Et accipiens septem panes, et pisces, et gratias agens, fregit, et dedit discipulis suis, et discipuli dederunt populo. <sup>37</sup> Et comederunt omnes, et saturati sunt. Et quod superfuit de fragmentis, tulerunt septem sportas plenas. <sup>38</sup> Erant autem qui manducaverunt quatuor millia hominum, extra parvulos et mulieres. <sup>39</sup> Et, dimissa turba, ascendit in naviculam : et venit in fines Magedan.</p>
</div>
<div id="section-1089" class="section level2">
<h2>16</h2>
<p>Et accesserunt ad eum pharisæi et sadducæi tentantes : et rogaverunt eum ut signum de cælo ostenderet eis. <sup>2</sup> At ille respondens, ait illis : Facto vespere dicitis : Serenum erit, rubicundum est enim cælum. <sup>3</sup> Et mane : Hodie tempestas, rutilat enim triste cælum. <sup>4</sup> Faciem ergo cæli dijudicare nostis : signa autem temporum non potestis scire ? Generatio mala et adultera signum quærit : et signum non dabitur ei, nisi signum Jonæ prophetæ. Et relictis illis, abiit.</p>
<p><sup>5</sup> Et cum venissent discipuli ejus trans fretum, obliti sunt panes accipere. <sup>6</sup> Qui dixit illis : Intuemini, et cavete a fermento pharisæorum et sadducæorum. <sup>7</sup> At illi cogitabant intra se dicentes : Quia panes non accepimus. <sup>8</sup> Sciens autem Jesus, dixit : Quid cogitatis intra vos modicæ fidei, quia panes non habetis ? <sup>9</sup> Nondum intelligitis, neque recordamini quinque panum in quinque millia hominum, et quot cophinos sumpsistis ? <sup>10</sup> neque septem panum in quatuor millia hominum, et quot sportas sumpsistis ? <sup>11</sup> Quare non intelligitis, quia non de pane dixi vobis : Cavete a fermento pharisæorum et sadducæorum ? <sup>12</sup> Tunc intellexerunt quia non dixerit cavendum a fermento panum, sed a doctrina pharisæorum et sadducæorum.</p>
<p><sup>13</sup> Venit autem Jesus in partes Cæsareæ Philippi : et interrogabat discipulos suos, dicens : Quem dicunt homines esse Filium hominis ? <sup>14</sup> At illi dixerunt : Alii Joannem Baptistam, alii autem Eliam, alii vero Jeremiam, aut unum ex prophetis. <sup>15</sup> Dicit illis Jesus : Vos autem, quem me esse dicitis ? <sup>16</sup> Respondens Simon Petrus dixit : Tu es Christus, Filius Dei vivi. <sup>17</sup> Respondens autem Jesus, dixit ei : Beatus es Simon Bar Jona : quia caro et sanguis non revelavit tibi, sed Pater meus, qui in cælis est. <sup>18</sup> Et ego dico tibi, quia tu es Petrus, et super hanc petram ædificabo Ecclesiam meam, et portæ inferi non prævalebunt adversus eam. <sup>19</sup> Et tibi dabo claves regni cælorum. Et quodcumque ligaveris super terram, erit ligatum et in cælis : et quodcumque solveris super terram, erit solutum et in cælis. <sup>20</sup> Tunc præcepit discipulis suis ut nemini dicerent quia ipse esset Jesus Christus.</p>
<p><sup>21</sup> Exinde cœpit Jesus ostendere discipulis suis, quia oporteret eum ire Jerosolymam, et multa pati a senioribus, et scribis, et principibus sacerdotum, et occidi, et tertia die resurgere. <sup>22</sup> Et assumens eum Petrus, cœpit increpare illum dicens : Absit a te, Domine : non erit tibi hoc. <sup>23</sup> Qui conversus, dixit Petro : Vade post me Satana, scandalum es mihi : quia non sapis ea quæ Dei sunt, sed ea quæ hominum. <sup>24</sup> Tunc Jesus dixit discipulis suis : Si quis vult post me venire, abneget semetipsum, et tollat crucem suam, et sequatur me. <sup>25</sup> Qui enim voluerit animam suam salvam facere, perdet eam : qui autem perdiderit animam suam propter me, inveniet eam. <sup>26</sup> Quid enim prodest homini, si mundum universum lucretur, animæ vero suæ detrimentum patiatur ? aut quam dabit homo commutationem pro anima sua ? <sup>27</sup> Filius enim hominis venturus est in gloria Patris sui cum angelis suis : et tunc reddet unicuique secundum opera ejus. <sup>28</sup> Amen dico vobis, sunt quidam de hic stantibus, qui non gustabunt mortem, donec videant Filium hominis venientem in regno suo.</p>
</div>
<div id="section-1090" class="section level2">
<h2>17</h2>
<p>Et post dies sex assumit Jesus Petrum, et Jacobum, et Joannem fratrem ejus, et ducit illos in montem excelsum seorsum : <sup>2</sup> et transfiguratus est ante eos. Et resplenduit facies ejus sicut sol : vestimenta autem ejus facta sunt alba sicut nix. <sup>3</sup> Et ecce apparuerunt illis Moyses et Elias cum eo loquentes. <sup>4</sup> Respondens autem Petrus, dixit ad Jesum : Domine, bonum est nos hic esse : si vis, faciamus tria tabernacula, tibi unum, Moysi unum, et Eliæ unum. <sup>5</sup> Adhuc eo loquente, ecce nubes lucida obumbravit eos. Et ecce vox de nube, dicens : Hic est Filius meus dilectus, in quo mihi bene complacui : ipsum audite. <sup>6</sup> Et audientes discipuli ceciderunt in faciem suam, et timuerunt valde. <sup>7</sup> Et accessit Jesus, et tetigit eos : dixitque eis : Surgite, et nolite timere. <sup>8</sup> Levantes autem oculos suos, neminem viderunt, nisi solum Jesum. <sup>9</sup> Et descendentibus illis de monte, præcepit eis Jesus, dicens : Nemini dixeritis visionem, donec Filius hominis a mortuis resurgat. <sup>10</sup> Et interrogaverunt eum discipuli, dicentes : Quid ergo scribæ dicunt, quod Eliam oporteat primum venire ? <sup>11</sup> At ille respondens, ait eis : Elias quidem venturus est, et restituet omnia. <sup>12</sup> Dico autem vobis, quia Elias jam venit, et non cognoverunt eum, sed fecerunt in eo quæcumque voluerunt. Sic et Filius hominis passurus est ab eis. <sup>13</sup> Tunc intellexerunt discipuli, quia de Joanne Baptista dixisset eis.</p>
<p><sup>14</sup> Et cum venisset ad turbam, accessit ad eum homo genibus provolutus ante eum, dicens : Domine, miserere filio meo, quia lunaticus est, et male patitur : nam sæpe cadit in ignem, et crebro in aquam. <sup>15</sup> Et obtuli eum discipulis tuis, et non potuerunt curare eum. <sup>16</sup> Respondens autem Jesus, ait : O generatio incredula, et perversa, quousque ero vobiscum ? usquequo patiar vos ? Afferte huc illum ad me. <sup>17</sup> Et increpavit illum Jesus, et exiit ab eo dæmonium, et curatus est puer ex illa hora. <sup>18</sup> Tunc accesserunt discipuli ad Jesum secreto, et dixerunt : Quare nos non potuimus ejicere illum ? <sup>19</sup> Dixit illis Jesus : Propter incredulitatem vestram. Amen quippe dico vobis, si habueritis fidem sicut granum sinapis, dicetis monti huic : Transi hinc illuc, et transibit, et nihil impossibile erit vobis. <sup>20</sup> Hoc autem genus non ejicitur nisi per orationem et jejunium.</p>
<p><sup>21</sup> Conversantibus autem eis in Galilæa, dixit illis Jesus : Filius hominis tradendus est in manus hominum : <sup>22</sup> et occident eum, et tertia die resurget. Et contristati sunt vehementer.</p>
<p><sup>23</sup> Et cum venissent Capharnaum, accesserunt qui didrachma accipiebant ad Petrum, et dixerunt ei : Magister vester non solvit didrachma ? <sup>24</sup> Ait : Etiam. Et cum intrasset in domum, prævenit eum Jesus, dicens : Quid tibi videtur Simon ? reges terræ a quibus accipiunt tributum vel censum ? a filiis suis, an ab alienis ? <sup>25</sup> Et ille dixit : Ab alienis. Dixit illi Jesus : Ergo liberi sunt filii. <sup>26</sup> Ut autem non scandalizemus eos, vade ad mare, et mitte hamum : et eum piscem, qui primus ascenderit, tolle : et aperto ore ejus, invenies staterem : illum sumens, da eis pro me et te.</p>
</div>
<div id="section-1091" class="section level2">
<h2>18</h2>
<p>In illa hora accesserunt discipuli ad Jesum, dicentes : Quis, putas, major est in regno cælorum ? <sup>2</sup> Et advocans Jesus parvulum, statuit eum in medio eorum, <sup>3</sup> et dixit : Amen dico vobis, nisi conversi fueritis, et efficiamini sicut parvuli, non intrabitis in regnum cælorum. <sup>4</sup> Quicumque ergo humiliaverit se sicut parvulus iste, hic est major in regno cælorum. <sup>5</sup> Et qui susceperit unum parvulum talem in nomine meo, me suscipit : <sup>6</sup> qui autem scandalizaverit unum de pusillis istis, qui in me credunt, expedit ei ut suspendatur mola asinaria in collo ejus, et demergatur in profundum maris. <sup>7</sup> Væ mundo a scandalis ! Necesse est enim ut veniant scandala : verumtamen væ homini illi, per quem scandalum venit. <sup>8</sup> Si autem manus tua, vel pes tuus scandalizat te, abscide eum, et projice abs te : bonum tibi est ad vitam ingredi debilem, vel claudum, quam duas manus vel duos pedes habentem mitti in ignem æternum. <sup>9</sup> Et si oculus tuus scandalizat te, erue eum, et projice abs te : bonum tibi est cum uno oculo in vitam intrare, quam duos oculos habentem mitti in gehennam ignis. <sup>10</sup> Videte ne contemnatis unum ex his pusillis : dico enim vobis, quia angeli eorum in cælis semper vident faciem Patris mei, qui in cælis est. <sup>11</sup> Venit enim Filius hominis salvare quod perierat. <sup>12</sup> Quid vobis videtur ? si fuerint alicui centum oves, et erravit una ex eis : nonne relinquit nonaginta novem in montibus, et vadit quærere eam quæ erravit ? <sup>13</sup> Et si contigerit ut inveniat eam : amen dico vobis, quia gaudet super eam magis quam super nonaginta novem, quæ non erraverunt. <sup>14</sup> Sic non est voluntas ante Patrem vestrum, qui in cælis est, ut pereat unus de pusillis istis.</p>
<p><sup>15</sup> Si autem peccaverit in te frater tuus, vade, et corripe eum inter te, et ipsum solum : si te audierit, lucratus eris fratrem tuum. <sup>16</sup> Si autem te non audierit, adhibe tecum adhuc unum, vel duos, ut in ore duorum, vel trium testium stet omne verbum. <sup>17</sup> Quod si non audierit eos : dic ecclesiæ. Si autem ecclesiam non audierit, sit tibi sicut ethnicus et publicanus. <sup>18</sup> Amen dico vobis, quæcumque alligaveritis super terram, erunt ligata et in cælo : et quæcumque solveritis super terram, erunt soluta et in cælo. <sup>19</sup> Iterum dico vobis, quia si duo ex vobis consenserint super terram, de omni re quamcumque petierint, fiet illis a Patre meo, qui in cælis est. <sup>20</sup> Ubi enim sunt duo vel tres congregati in nomine meo, ibi sum in medio eorum.</p>
<p><sup>21</sup> Tunc accedens Petrus ad eum, dixit : Domine, quoties peccabit in me frater meus, et dimittam ei ? usque septies ? <sup>22</sup> Dicit illi Jesus : Non dico tibi usque septies : sed usque septuagies septies. <sup>23</sup> Ideo assimilatum est regnum cælorum homini regi, qui voluit rationem ponere cum servis suis. <sup>24</sup> Et cum cœpisset rationem ponere, oblatus est ei unus, qui debebat ei decem millia talenta. <sup>25</sup> Cum autem non haberet unde redderet, jussit eum dominus ejus venundari, et uxorem ejus, et filios, et omnia quæ habebat, et reddi. <sup>26</sup> Procidens autem servus ille, orabat eum, dicens : Patientiam habe in me, et omnia reddam tibi. <sup>27</sup> Misertus autem dominus servi illius, dimisit eum, et debitum dimisit ei. <sup>28</sup> Egressus autem servus ille invenit unum de conservis suis, qui debebat ei centum denarios : et tenens suffocavit eum, dicens : Redde quod debes. <sup>29</sup> Et procidens conservus ejus, rogabat eum, dicens : Patientiam habe in me, et omnia reddam tibi. <sup>30</sup> Ille autem noluit : sed abiit, et misit eum in carcerem donec redderet debitum. <sup>31</sup> Videntes autem conservi ejus quæ fiebant, contristati sunt valde : et venerunt, et narraverunt domino suo omnia quæ facta fuerant. <sup>32</sup> Tunc vocavit illum dominus suus : et ait illi : Serve nequam, omne debitum dimisi tibi quoniam rogasti me : <sup>33</sup> nonne ergo oportuit et te misereri conservi tui, sicut et ego tui misertus sum ? <sup>34</sup> Et iratus dominus ejus tradidit eum tortoribus, quoadusque redderet universum debitum. <sup>35</sup> Sic et Pater meus cælestis faciet vobis, si non remiseritis unusquisque fratri suo de cordibus vestris.</p>
</div>
<div id="section-1092" class="section level2">
<h2>19</h2>
<p>Et factum est, cum consummasset Jesus sermones istos, migravit a Galilæa, et venit in fines Judææ trans Jordanem, <sup>2</sup> et secutæ sunt eum turbæ multæ, et curavit eos ibi. <sup>3</sup> Et accesserunt ad eum pharisæi tentantes eum, et dicentes : Si licet homini dimittere uxorem suam, quacumque ex causa ? <sup>4</sup> Qui respondens, ait eis : Non legistis, quia qui fecit hominem ab initio, masculum et feminam fecit eos ? Et dixit : <sup>5</sup> Propter hoc dimittet homo patrem, et matrem, et adhærebit uxori suæ, et erunt duo in carne una. <sup>6</sup> Itaque jam non sunt duo, sed una caro. Quod ergo Deus conjunxit, homo non separet. <sup>7</sup> Dicunt illi : Quid ergo Moyses mandavit dare libellum repudii, et dimittere ? <sup>8</sup> Ait illis : Quoniam Moyses ad duritiam cordis vestri permisit vobis dimittere uxores vestras : ab initio autem non fuit sic. <sup>9</sup> Dico autem vobis, quia quicumque dimiserit uxorem suam, nisi ob fornicationem, et aliam duxerit, mœchatur : et qui dimissam duxerit, mœchatur. <sup>10</sup> Dicunt ei discipuli ejus : Si ita est causa hominis cum uxore, non expedit nubere. <sup>11</sup> Qui dixit illis : Non omnes capiunt verbum istud, sed quibus datum est. <sup>12</sup> Sunt enim eunuchi, qui de matris utero sic nati sunt : et sunt eunuchi, qui facti sunt ab hominibus : et sunt eunuchi, qui seipsos castraverunt propter regnum cælorum. Qui potest capere capiat.</p>
<p><sup>13</sup> Tunc oblati sunt ei parvuli, ut manus eis imponeret, et oraret. Discipuli autem increpabant eos. <sup>14</sup> Jesus vero ait eis : Sinite parvulos, et nolite eos prohibere ad me venire : talium est enim regnum cælorum. <sup>15</sup> Et cum imposuisset eis manus, abiit inde.</p>
<p><sup>16</sup> Et ecce unus accedens, ait illi : Magister bone, quid boni faciam ut habeam vitam æternam ? <sup>17</sup> Qui dixit ei : Quid me interrogas de bono ? Unus est bonus, Deus. Si autem vis ad vitam ingredi, serva mandata. <sup>18</sup> Dicit illi : Quæ ? Jesus autem dixit : Non homicidium facies ; non adulterabis ; non facies furtum ; non falsum testimonium dices ; <sup>19</sup> honora patrem tuum, et matrem tuam, et diliges proximum tuum sicut teipsum. <sup>20</sup> Dicit illi adolescens : Omnia hæc custodivi a juventute mea : quid adhuc mihi deest ? <sup>21</sup> Ait illi Jesus : Si vis perfectus esse, vade, vende quæ habes, et da pauperibus, et habebis thesaurum in cælo : et veni, sequere me. <sup>22</sup> Cum audisset autem adolescens verbum, abiit tristis : erat enim habens multas possessiones. <sup>23</sup> Jesus autem dixit discipulis suis : Amen dico vobis, quia dives difficile intrabit in regnum cælorum. <sup>24</sup> Et iterum dico vobis : Facilius est camelum per foramen acus transire, quam divitem intrare in regnum cælorum. <sup>25</sup> Auditis autem his, discipuli mirabantur valde, dicentes : Quis ergo poterit salvus esse ? <sup>26</sup> Aspiciens autem Jesus, dixit illis : Apud homines hoc impossibile est : apud Deum autem omnia possibilia sunt.</p>
<p><sup>27</sup> Tunc respondens Petrus, dixit ei : Ecce nos reliquimus omnia, et secuti sumus te : quid ergo erit nobis ? <sup>28</sup> Jesus autem dixit illis : Amen dico vobis, quod vos, qui secuti estis me, in regeneratione cum sederit Filius hominis in sede majestatis suæ, sedebitis et vos super sedes duodecim, judicantes duodecim tribus Israël. <sup>29</sup> Et omnis qui reliquerit domum, vel fratres, aut sorores, aut patrem, aut matrem, aut uxorem, aut filios, aut agros propter nomen meum, centuplum accipiet, et vitam æternam possidebit. <sup>30</sup> Multi autem erunt primi novissimi, et novissimi primi.</p>
</div>
<div id="section-1093" class="section level2">
<h2>20</h2>
<p>Simile est regnum cælorum homini patrifamilias, qui exiit primo mane conducere operarios in vineam suam. <sup>2</sup> Conventione autem facta cum operariis ex denario diurno, misit eos in vineam suam. <sup>3</sup> Et egressus circa horam tertiam, vidit alios stantes in foro otiosos, <sup>4</sup> et dixit illis : Ite et vos in vineam meam, et quod justum fuerit dabo vobis. <sup>5</sup> Illi autem abierunt. Iterum autem exiit circa sextam et nonam horam : et fecit similiter. <sup>6</sup> Circa undecimam vero exiit, et invenit alios stantes, et dicit illis : Quid hic statis tota die otiosi ? <sup>7</sup> Dicunt ei : Quia nemo nos conduxit. Dicit illis : Ite et vos in vineam meam. <sup>8</sup> Cum sero autem factum esset, dicit dominus vineæ procuratori suo : Voca operarios, et redde illis mercedem incipiens a novissimis usque ad primos. <sup>9</sup> Cum venissent ergo qui circa undecimam horam venerant, acceperunt singulos denarios. <sup>10</sup> Venientes autem et primi, arbitrati sunt quod plus essent accepturi : acceperunt autem et ipsi singulos denarios. <sup>11</sup> Et accipientes murmurabant adversus patremfamilias, <sup>12</sup> dicentes : Hi novissimi una hora fecerunt, et pares illos nobis fecisti, qui portavimus pondus diei, et æstus. <sup>13</sup> At ille respondens uni eorum, dixit : Amice, non facio tibi injuriam : nonne ex denario convenisti mecum ? <sup>14</sup> Tolle quod tuum est, et vade : volo autem et huic novissimo dare sicut et tibi. <sup>15</sup> Aut non licet mihi quod volo, facere ? an oculus tuus nequam est, quia ego bonus sum ? <sup>16</sup> Sic erunt novissimi primi, et primi novissimi. Multi enim sunt vocati, pauci vero electi.</p>
<p><sup>17</sup> Et ascendens Jesus Jerosolymam, assumpsit duodecim discipulos secreto, et ait illis : <sup>18</sup> Ecce ascendimus Jerosolymam, et Filius hominis tradetur principibus sacerdotum, et scribis, et condemnabunt eum morte, <sup>19</sup> et tradent eum gentibus ad illudendum, et flagellandum, et crucifigendum, et tertia die resurget.</p>
<p><sup>20</sup> Tunc accessit ad eum mater filiorum Zebedæi cum filiis suis, adorans et petens aliquid ab eo. <sup>21</sup> Qui dixit ei : Quid vis ? Ait illi : Dic ut sedeant hi duo filii mei, unus ad dexteram tuam, et unus ad sinistram in regno tuo. <sup>22</sup> Respondens autem Jesus, dixit : Nescitis quid petatis. Potestis bibere calicem, quem ego bibiturus sum ? Dicunt ei : Possumus. <sup>23</sup> Ait illis : Calicem quidem meum bibetis : sedere autem ad dexteram meam vel sinistram non est meum dare vobis, sed quibus paratum est a Patre meo. <sup>24</sup> Et audientes decem, indignati sunt de duobus fratribus. <sup>25</sup> Jesus autem vocavit eos ad se, et ait : Scitis quia principes gentium dominantur eorum : et qui majores sunt, potestatem exercent in eos. <sup>26</sup> Non ita erit inter vos : sed quicumque voluerit inter vos major fieri, sit vester minister : <sup>27</sup> et qui voluerit inter vos primus esse, erit vester servus. <sup>28</sup> Sicut Filius hominis non venit ministrari, sed ministrare, et dare animam suam redemptionem pro multis.</p>
<p><sup>29</sup> Et egredientibus illis ab Jericho, secuta est eum turba multa, <sup>30</sup> et ecce duo cæci sedentes secus viam audierunt quia Jesus transiret : et clamaverunt, dicentes : Domine, miserere nostri, fili David. <sup>31</sup> Turba autem increpabat eos ut tacerent. At illi magis clamabant, dicentes : Domine, miserere nostri, fili David. <sup>32</sup> Et stetit Jesus, et vocavit eos, et ait : Quid vultis ut faciam vobis ? <sup>33</sup> Dicunt illi : Domine, ut aperiantur oculi nostri. <sup>34</sup> Misertus autem eorum Jesus, tetigit oculos eorum. Et confestim viderunt, et secuti sunt eum.</p>
</div>
<div id="section-1094" class="section level2">
<h2>21</h2>
<p>Et cum appropinquassent Jerosolymis, et venissent Bethphage ad montem Oliveti : tunc Jesus misit duos discipulos, <sup>2</sup> dicens eis : Ite in castellum, quod contra vos est, et statim invenietis asinam alligatam, et pullum cum ea : solvite, et adducite mihi : <sup>3</sup> et si quis vobis aliquid dixerit, dicite quia Dominus his opus habet : et confestim dimittet eos. <sup>4</sup> Hoc autem totum factum est, ut adimpleretur quod dictum est per prophetam dicentem :</p>
<p><sup>5</sup> Dicite filiæ Sion :<br />
Ecce rex tuus venit tibi<br />
mansuetus, sedens super asinam,<br />
et pullum filium subjugalis.</p>
<p><sup>6</sup> Euntes autem discipuli fecerunt sicut præcepit illis Jesus. <sup>7</sup> Et adduxerunt asinam, et pullum : et imposuerunt super eos vestimenta sua, et eum desuper sedere fecerunt. <sup>8</sup> Plurima autem turba straverunt vestimenta sua in via : alii autem cædebant ramos de arboribus, et sternebant in via : <sup>9</sup> turbæ autem, quæ præcedebant, et quæ sequebantur, clamabant, dicentes : Hosanna filio David : benedictus, qui venit in nomine Domini : hosanna in altissimis. <sup>10</sup> Et cum intrasset Jerosolymam, commota est universa civitas, dicens : Quis est hic ? <sup>11</sup> Populi autem dicebant : Hic est Jesus propheta a Nazareth Galilææ. <sup>12</sup> Et intravit Jesus in templum Dei, et ejiciebat omnes vendentes et ementes in templo, et mensas numulariorum, et cathedras vendentium columbas evertit : <sup>13</sup> et dicit eis : Scriptum est : Domus mea domus orationis vocabitur : vos autem fecistis illam speluncam latronum. <sup>14</sup> Et accesserunt ad eum cæci, et claudi in templo : et sanavit eos. <sup>15</sup> Videntes autem principes sacerdotum et scribæ mirabilia quæ fecit, et pueros clamantes in templo, et dicentes : Hosanna filio David : indignati sunt, <sup>16</sup> et dixerunt ei : Audis quid isti dicunt ? Jesus autem dixit eis : Utique. Numquam legistis : Quia ex ore infantium et lactentium perfecisti laudem ? <sup>17</sup> Et relictis illis, abiit foras extra civitatem in Bethaniam : ibique mansit.</p>
<p><sup>18</sup> Mane autem revertens in civitatem, esuriit. <sup>19</sup> Et videns fici arborem unam secus viam, venit ad eam : et nihil invenit in ea nisi folia tantum, et ait illi : Numquam ex te fructus nascatur in sempiternum. Et arefacta est continuo ficulnea. <sup>20</sup> Et videntes discipuli, mirati sunt, dicentes : Quomodo continuo aruit ? <sup>21</sup> Respondens autem Jesus, ait eis : Amen dico vobis, si habueritis fidem, et non hæsitaveritis, non solum de ficulnea facietis, sed et si monti huic dixeritis : Tolle, et jacta te in mare, fiet. <sup>22</sup> Et omnia quæcumque petieritis in oratione credentes, accipietis.</p>
<p><sup>23</sup> Et cum venisset in templum, accesserunt ad eum docentem principes sacerdotum, et seniores populi, dicentes : In qua potestate hæc facis ? et quis tibi dedit hanc potestatem ? <sup>24</sup> Respondens Jesus dixit eis : Interrogabo vos et ego unum sermonem : quem si dixeritis mihi, et ego vobis dicam in qua potestate hæc facio. <sup>25</sup> Baptismus Joannis unde erat ? e cælo, an ex hominibus ? At illi cogitabant inter se, dicentes : <sup>26</sup> Si dixerimus, e cælo, dicet nobis : Quare ergo non credidistis illi ? Si autem dixerimus, ex hominibus, timemus turbam : omnes enim habebant Joannem sicut prophetam. <sup>27</sup> Et respondentes Jesu, dixerunt : Nescimus. Ait illis et ipse : Nec ego dico vobis in qua potestate hæc facio.</p>
<p><sup>28</sup> Quid autem vobis videtur ? Homo quidam habebat duos filios, et accedens ad primum, dixit : Fili, vade hodie, operare in vinea mea. <sup>29</sup> Ille autem respondens, ait : Nolo. Postea autem, pœnitentia motus, abiit. <sup>30</sup> Accedens autem ad alterum, dixit similiter. At ille respondens, ait : Eo, domine, et non ivit : <sup>31</sup> quis ex duobus fecit voluntatem patris ? Dicunt ei : Primus. Dicit illis Jesus : Amen dico vobis, quia publicani et meretrices præcedent vos in regnum Dei. <sup>32</sup> Venit enim ad vos Joannes in via justitiæ, et non credidistis ei : publicani autem et meretrices crediderunt ei : vos autem videntes nec pœnitentiam habuistis postea, ut crederetis ei.</p>
<p><sup>33</sup> Aliam parabolam audite : Homo erat paterfamilias, qui plantavit vineam, et sepem circumdedit ei, et fodit in ea torcular, et ædificavit turrim, et locavit eam agricolis, et peregre profectus est. <sup>34</sup> Cum autem tempus fructuum appropinquasset, misit servos suos ad agricolas, ut acciperent fructus ejus. <sup>35</sup> Et agricolæ, apprehensis servis ejus, alium ceciderunt, alium occiderunt, alium vero lapidaverunt. <sup>36</sup> Iterum misit alios servos plures prioribus, et fecerunt illis similiter. <sup>37</sup> Novissime autem misit ad eos filium suum, dicens : Verebuntur filium meum. <sup>38</sup> Agricolæ autem videntes filium dixerunt intra se : Hic est hæres, venite, occidamus eum, et habebimus hæreditatem ejus. <sup>39</sup> Et apprehensum eum ejecerunt extra vineam, et occiderunt. <sup>40</sup> Cum ergo venerit dominus vineæ, quid faciet agricolis illis ? <sup>41</sup> Aiunt illi : Malos male perdet : et vineam suam locabit aliis agricolis, qui reddant ei fructum temporibus suis. <sup>42</sup> Dicit illis Jesus : Numquam legistis in Scripturis : Lapidem quem reprobaverunt ædificantes,<br />
hic factus est in caput anguli :<br />
a Domino factum est istud,<br />
et est mirabile in oculis nostris ?</p>
<p><sup>43</sup> Ideo dico vobis, quia auferetur a vobis regnum Dei, et dabitur genti facienti fructus ejus. <sup>44</sup> Et qui ceciderit super lapidem istum, confringetur : super quem vero ceciderit, conteret eum. <sup>45</sup> Et cum audissent principes sacerdotum et pharisæi parabolas ejus, cognoverunt quod de ipsis diceret. <sup>46</sup> Et quærentes eum tenere, timuerunt turbas : quoniam sicut prophetam eum habebant.</p>
</div>
<div id="section-1095" class="section level2">
<h2>22</h2>
<p>Et respondens Jesus, dixit iterum in parabolis eis, dicens : <sup>2</sup> Simile factum est regnum cælorum homini regi, qui fecit nuptias filio suo. <sup>3</sup> Et misit servos suos vocare invitatos ad nuptias, et nolebant venire. <sup>4</sup> Iterum misit alios servos, dicens : Dicite invitatis : Ecce prandium meum paravi, tauri mei et altilia occisa sunt, et omnia parata : venite ad nuptias. <sup>5</sup> Illi autem neglexerunt : et abierunt, alius in villam suam, alius vero ad negotiationem suam : <sup>6</sup> reliqui vero tenuerunt servos ejus, et contumeliis affectos occiderunt. <sup>7</sup> Rex autem cum audisset, iratus est : et missis exercitibus suis, perdidit homicidas illos, et civitatem illorum succendit. <sup>8</sup> Tunc ait servis suis : Nuptiæ quidem paratæ sunt, sed qui invitati erant, non fuerunt digni : <sup>9</sup> ite ergo ad exitus viarum, et quoscumque inveneritis, vocate ad nuptias. <sup>10</sup> Et egressi servi ejus in vias, congregaverunt omnes quos invenerunt, malos et bonos : et impletæ sunt nuptiæ discumbentium. <sup>11</sup> Intravit autem rex ut videret discumbentes, et vidit ibi hominem non vestitum veste nuptiali. <sup>12</sup> Et ait illi : Amice, quomodo huc intrasti non habens vestem nuptialem ? At ille obmutuit. <sup>13</sup> Tunc dicit rex ministris : Ligatis manibus et pedibus ejus, mittite eum in tenebras exteriores : ibi erit fletus et stridor dentium. <sup>14</sup> Multi enim sunt vocati, pauci vero electi.</p>
<p><sup>15</sup> Tunc abeuntes pharisæi, consilium inierunt ut caperent eum in sermone. <sup>16</sup> Et mittunt ei discipulos suos cum Herodianis, dicentes : Magister, scimus quia verax es, et viam Dei in veritate doces, et non est tibi cura de aliquo : non enim respicis personam hominum : <sup>17</sup> dic ergo nobis quid tibi videtur, licet censum dare Cæsari, an non ? <sup>18</sup> Cognita autem Jesus nequitia eorum, ait : Quid me tentatis, hypocritæ ? <sup>19</sup> ostendite mihi numisma census. At illi obtulerunt ei denarium. <sup>20</sup> Et ait illis Jesus : Cujus est imago hæc, et superscriptio ? <sup>21</sup> Dicunt ei : Cæsaris. Tunc ait illis : Reddite ergo quæ sunt Cæsaris, Cæsari : et quæ sunt Dei, Deo. <sup>22</sup> Et audientes mirati sunt, et relicto eo abierunt.</p>
<p><sup>23</sup> In illo die accesserunt ad eum sadducæi, qui dicunt non esse resurrectionem : et interrogaverunt eum, <sup>24</sup> dicentes : Magister, Moyses dixit : Si quis mortuus fuerit non habens filium, ut ducat frater ejus uxorem illius, et suscitet semen fratri suo. <sup>25</sup> Erant autem apud nos septem fratres : et primus, uxore ducta, defunctus est : et non habens semen, reliquit uxorem suam fratri suo. <sup>26</sup> Similiter secundus, et tertius usque ad septimum. <sup>27</sup> Novissime autem omnium et mulier defuncta est. <sup>28</sup> In resurrectione ergo cujus erit de septem uxor ? omnes enim habuerunt eam. <sup>29</sup> Respondens autem Jesus, ait illis : Erratis nescientes Scripturas, neque virtutem Dei. <sup>30</sup> In resurrectione enim neque nubent, neque nubentur : sed erunt sicut angeli Dei in cælo. <sup>31</sup> De resurrectione autem mortuorum non legistis quod dictum est a Deo dicente vobis : <sup>32</sup> Ego sum Deus Abraham, et Deus Isaac, et Deus Jacob ? Non est Deus mortuorum, sed viventium. <sup>33</sup> Et audientes turbæ, mirabantur in doctrina ejus.</p>
<p><sup>34</sup> Pharisæi autem audientes quod silentium imposuisset sadducæis, convenerunt in unum : <sup>35</sup> et interrogavit eum unus ex eis legis doctor, tentans eum : <sup>36</sup> Magister, quod est mandatum magnum in lege ? <sup>37</sup> Ait illi Jesus : Diliges Dominum Deum tuum ex toto corde tuo, et in tota anima tua, et in tota mente tua. <sup>38</sup> Hoc est maximum, et primum mandatum. <sup>39</sup> Secundum autem simile est huic : Diliges proximum tuum, sicut teipsum. <sup>40</sup> In his duobus mandatis universa lex pendet, et prophetæ.</p>
<p><sup>41</sup> Congregatis autem pharisæis, interrogavit eos Jesus, <sup>42</sup> dicens : Quid vobis videtur de Christo ? cujus filius est ? Dicunt ei : David. <sup>43</sup> Ait illis : Quomodo ergo David in spiritu vocat eum Dominum, dicens : <sup>44</sup> Dixit Dominus Domino meo : Sede a dextris meis, donec ponam inimicos tuos scabellum pedum tuorum ? <sup>45</sup> Si ergo David vocat eum Dominum, quomodo filius ejus est ? <sup>46</sup> Et nemo poterat ei respondere verbum : neque ausus fuit quisquam ex illa die eum amplius interrogare.</p>
</div>
<div id="section-1096" class="section level2">
<h2>23</h2>
<p>Tunc Jesus locutus est ad turbas, et ad discipulos suos, <sup>2</sup> dicens : Super cathedram Moysi sederunt scribæ et pharisæi. <sup>3</sup> Omnia ergo quæcumque dixerint vobis, servate, et facite : secundum opera vero eorum nolite facere : dicunt enim, et non faciunt. <sup>4</sup> Alligant enim onera gravia, et importabilia, et imponunt in humeros hominum : digito autem suo nolunt ea movere. <sup>5</sup> Omnia vero opera sua faciunt ut videantur ab hominibus : dilatant enim phylacteria sua, et magnificant fimbrias. <sup>6</sup> Amant autem primos recubitus in cœnis, et primas cathedras in synagogis, <sup>7</sup> et salutationes in foro, et vocari ab hominibus Rabbi. <sup>8</sup> Vos autem nolite vocari Rabbi : unus est enim magister vester, omnes autem vos fratres estis. <sup>9</sup> Et patrem nolite vocare vobis super terram : unus est enim pater vester qui in cælis est. <sup>10</sup> Nec vocemini magistri : quia magister vester unus est, Christus. <sup>11</sup> Qui major est vestrum, erit minister vester. <sup>12</sup> Qui autem se exaltaverit, humiliabitur : et qui se humiliaverit, exaltabitur.</p>
<p><sup>13</sup> Væ autem vobis scribæ et pharisæi hypocritæ, quia clauditis regnum cælorum ante homines ! vos enim non intratis, nec introëuntes sinitis intrare. <sup>14</sup> Væ vobis scribæ et pharisæi hypocritæ, quia comeditis domos viduarum, orationes longas orantes ! propter hoc amplius accipietis judicium. <sup>15</sup> Væ vobis scribæ et pharisæi hypocritæ, quia circuitis mare, et aridam, ut faciatis unum proselytum, et cum fuerit factus, facitis eum filium gehennæ duplo quam vos. <sup>16</sup> Væ vobis duces cæci, qui dicitis : Quicumque juraverit per templum, nihil est : qui autem juraverit in auro templi, debet. <sup>17</sup> Stulti et cæci : quid enim majus est ? aurum, an templum, quod sanctificat aurum ? <sup>18</sup> Et quicumque juraverit in altari, nihil est : quicumque autem juraverit in dono, quod est super illud, debet. <sup>19</sup> Cæci : quid enim majus est, donum, an altare, quod sanctificat donum ? <sup>20</sup> Qui ergo jurat in altari, jurat in eo, et in omnibus quæ super illud sunt. <sup>21</sup> Et quicumque juraverit in templo, jurat in illo, et in eo qui habitat in ipso : <sup>22</sup> et qui jurat in cælo, jurat in throno Dei, et in eo qui sedet super eum. <sup>23</sup> Væ vobis scribæ et pharisæi hypocritæ, qui decimatis mentham, et anethum, et cyminum, et reliquistis quæ graviora sunt legis, judicium, et misericordiam, et fidem ! hæc oportuit facere, et illa non omittere. <sup>24</sup> Duces cæci, excolantes culicem, camelum autem glutientes. <sup>25</sup> Væ vobis scribæ et pharisæi hypocritæ, quia mundatis quod deforis est calicis et paropsidis ; intus autem pleni estis rapina et immunditia ! <sup>26</sup> Pharisæe cæce, munda prius quod intus est calicis, et paropsidis, ut fiat id, quod deforis est, mundum. <sup>27</sup> Væ vobis scribæ et pharisæi hypocritæ, quia similes estis sepulchris dealbatis, quæ a foris parent hominibus speciosa, intus vero pleni sunt ossibus mortuorum, et omni spurcitia ! <sup>28</sup> Sic et vos a foris quidem paretis hominibus justi : intus autem pleni estis hypocrisi et iniquitate. <sup>29</sup> Væ vobis scribæ et pharisæi hypocritæ, qui ædificatis sepulchra prophetarum, et ornatis monumenta justorum, <sup>30</sup> et dicitis : Si fuissemus in diebus patrum nostrorum, non essemus socii eorum in sanguine prophetarum ! <sup>31</sup> itaque testimonio estis vobismetipsis, quia filii estis eorum, qui prophetas occiderunt. <sup>32</sup> Et vos implete mensuram patrum vestrorum. <sup>33</sup> Serpentes, genimina viperarum, quomodo fugietis a judicio gehennæ ?</p>
<p><sup>34</sup> Ideo ecce ego mitto ad vos prophetas, et sapientes, et scribas, et ex illis occidetis, et crucifigetis, et ex eis flagellabitis in synagogis vestris, et persequemini de civitate in civitatem : <sup>35</sup> ut veniat super vos omnis sanguis justus, qui effusus est super terram, a sanguine Abel justi usque ad sanguinem Zachariæ, filii Barachiæ, quem occidistis inter templum et altare. <sup>36</sup> Amen dico vobis, venient hæc omnia super generationem istam. <sup>37</sup> Jerusalem, Jerusalem, quæ occidis prophetas, et lapidas eos, qui ad te missi sunt, quoties volui congregare filios tuos, quemadmodum gallina congregat pullos suos sub alas, et noluisti ? <sup>38</sup> Ecce relinquetur vobis domus vestra deserta. <sup>39</sup> Dico enim vobis, non me videbitis amodo, donec dicatis : Benedictus, qui venit in nomine Domini.</p>
</div>
<div id="section-1097" class="section level2">
<h2>24</h2>
<p>Et egressus Jesus de templo, ibat. Et accesserunt discipuli ejus, ut ostenderent ei ædificationes templi. <sup>2</sup> Ipse autem respondens dixit illis : Videtis hæc omnia ? amen dico vobis, non relinquetur hic lapis super lapidem, qui non destruatur.</p>
<p><sup>3</sup> Sedente autem eo super montem Oliveti, accesserunt ad eum discipuli secreto, dicentes : Dic nobis, quando hæc erunt ? et quod signum adventus tui, et consummationis sæculi ? <sup>4</sup> Et respondens Jesus, dixit eis : Videte ne quis vos seducat : <sup>5</sup> multi enim venient in nomine meo, dicentes : Ego sum Christus : et multos seducent. <sup>6</sup> Audituri enim estis prælia, et opiniones præliorum. Videte ne turbemini : oportet enim hæc fieri, sed nondum est finis : <sup>7</sup> consurget enim gens in gentem, et regnum in regnum, et erunt pestilentiæ, et fames, et terræmotus per loca : <sup>8</sup> hæc autem omnia initia sunt dolorum.</p>
<p><sup>9</sup> Tunc tradent vos in tribulationem, et occident vos : et eritis odio omnibus gentibus propter nomen meum. <sup>10</sup> Et tunc scandalizabuntur multi, et invicem tradent, et odio habebunt invicem. <sup>11</sup> Et multi pseudoprophetæ surgent, et seducent multos. <sup>12</sup> Et quoniam abundavit iniquitas, refrigescet caritas multorum : <sup>13</sup> qui autem perseveraverit usque in finem, hic salvus erit. <sup>14</sup> Et prædicabitur hoc Evangelium regni in universo orbe, in testimonium omnibus gentibus : et tunc veniet consummatio.</p>
<p><sup>15</sup> Cum ergo videritis abominationem desolationis, quæ dicta est a Daniele propheta, stantem in loco sancto, qui legit, intelligat : <sup>16</sup> tunc qui in Judæa sunt, fugiant ad montes : <sup>17</sup> et qui in tecto, non descendat tollere aliquid de domo sua : <sup>18</sup> et qui in agro, non revertatur tollere tunicam suam. <sup>19</sup> Væ autem prægnantibus et nutrientibus in illis diebus !</p>
<p><sup>20</sup> Orate autem ut non fiat fuga vestra in hieme, vel sabbato : <sup>21</sup> erit enim tunc tribulatio magna, qualis non fuit ab initio mundi usque modo, neque fiet. <sup>22</sup> Et nisi breviati fuissent dies illi, non fieret salva omnis caro : sed propter electos breviabuntur dies illi. <sup>23</sup> Tunc si quis vobis dixerit : Ecce hic est Christus, aut illic : nolite credere. <sup>24</sup> Surgent enim pseudochristi, et pseudoprophetæ : et dabunt signa magna, et prodigia, ita ut in errorem inducantur (si fieri potest) etiam electi. <sup>25</sup> Ecce prædixi vobis. <sup>26</sup> Si ergo dixerint vobis : Ecce in deserto est, nolite exire ; Ecce in penetralibus, nolite credere. <sup>27</sup> Sicut enim fulgur exit ab oriente, et paret usque in occidentem : ita erit et adventus Filii hominis. <sup>28</sup> Ubicumque fuerit corpus, illic congregabuntur et aquilæ.</p>
<p><sup>29</sup> Statim autem post tribulationem dierum illorum sol obscurabitur, et luna non dabit lumen suum, et stellæ cadent de cælo, et virtutes cælorum commovebuntur : <sup>30</sup> et tunc parebit signum Filii hominis in cælo : et tunc plangent omnes tribus terræ : et videbunt Filium hominis venientem in nubibus cæli cum virtute multa et majestate. <sup>31</sup> Et mittet angelos suos cum tuba, et voce magna : et congregabunt electos ejus a quatuor ventis, a summis cælorum usque ad terminos eorum.</p>
<p><sup>32</sup> Ab arbore autem fici discite parabolam : cum jam ramus ejus tener fuerit, et folia nata, scitis quia prope est æstas : <sup>33</sup> ita et vos cum videritis hæc omnia, scitote quia prope est, in januis. <sup>34</sup> Amen dico vobis, quia non præteribit generatio hæc, donec omnia hæc fiant. <sup>35</sup> Cælum et terra transibunt, verba autem mea non præteribunt.</p>
<p><sup>36</sup> De die autem illa et hora nemo scit, neque angeli cælorum, nisi solus Pater. <sup>37</sup> Sicut autem in diebus Noë, ita erit et adventus Filii hominis : <sup>38</sup> sicut enim erant in diebus ante diluvium comedentes et bibentes, nubentes et nuptum tradentes, usque ad eum diem, quo intravit Noë in arcam, <sup>39</sup> et non cognoverunt donec venit diluvium, et tulit omnes : ita erit et adventus Filii hominis. <sup>40</sup> Tunc duo erunt in agro : unus assumetur, et unus relinquetur. <sup>41</sup> Duæ molentes in mola : una assumetur, et una relinquetur.</p>
<p><sup>42</sup> Vigilate ergo, quia nescitis qua hora Dominus vester venturus sit. <sup>43</sup> Illud autem scitote, quoniam si sciret paterfamilias qua hora fur venturus esset, vigilaret utique, et non sineret perfodi domum suam. <sup>44</sup> Ideo et vos estote parati : quia qua nescitis hora Filius hominis venturus est. <sup>45</sup> Quis, putas, est fidelis servus, et prudens, quem constituit dominus suus super familiam suam ut det illis cibum in tempore ? <sup>46</sup> Beatus ille servus, quem cum venerit dominus ejus, invenerit sic facientem. <sup>47</sup> Amen dico vobis, quoniam super omnia bona sua constituet eum. <sup>48</sup> Si autem dixerit malus servus ille in corde suo : Moram fecit dominus meus venire : <sup>49</sup> et cœperit percutere conservos suos, manducet autem et bibat cum ebriosis : <sup>50</sup> veniet dominus servi illius in die qua non sperat, et hora qua ignorat : <sup>51</sup> et dividet eum, partemque ejus ponet cum hypocritis : illic erit fletus et stridor dentium.</p>
</div>
<div id="section-1098" class="section level2">
<h2>25</h2>
<p>Tunc simile erit regnum cælorum decem virginibus : quæ accipientes lampades suas exierunt obviam sponso et sponsæ. <sup>2</sup> Quinque autem ex eis erant fatuæ, et quinque prudentes : <sup>3</sup> sed quinque fatuæ, acceptis lampadibus, non sumpserunt oleum secum : <sup>4</sup> prudentes vero acceperunt oleum in vasis suis cum lampadibus. <sup>5</sup> Moram autem faciente sponso, dormitaverunt omnes et dormierunt. <sup>6</sup> Media autem nocte clamor factus est : Ecce sponsus venit, exite obviam ei. <sup>7</sup> Tunc surrexerunt omnes virgines illæ, et ornaverunt lampades suas. <sup>8</sup> Fatuæ autem sapientibus dixerunt : Date nobis de oleo vestro, quia lampades nostræ extinguuntur. <sup>9</sup> Responderunt prudentes, dicentes : Ne forte non sufficiat nobis, et vobis, ite potius ad vendentes, et emite vobis. <sup>10</sup> Dum autem irent emere, venit sponsus : et quæ paratæ erant, intraverunt cum eo ad nuptias, et clausa est janua. <sup>11</sup> Novissime vero veniunt et reliquæ virgines, dicentes : Domine, domine, aperi nobis. <sup>12</sup> At ille respondens, ait : Amen dico vobis, nescio vos. <sup>13</sup> Vigilate itaque, quia nescitis diem, neque horam.</p>
<p><sup>14</sup> Sicut enim homo peregre proficiscens, vocavit servos suos, et tradidit illis bona sua. <sup>15</sup> Et uni dedit quinque talenta, alii autem duo, alii vero unum, unicuique secundum propriam virtutem : et profectus est statim. <sup>16</sup> Abiit autem qui quinque talenta acceperat, et operatus est in eis, et lucratus est alia quinque. <sup>17</sup> Similiter et qui duo acceperat, lucratus est alia duo. <sup>18</sup> Qui autem unum acceperat, abiens fodit in terram, et abscondit pecuniam domini sui. <sup>19</sup> Post multum vero temporis venit dominus servorum illorum, et posuit rationem cum eis. <sup>20</sup> Et accedens qui quinque talenta acceperat, obtulit alia quinque talenta, dicens : Domine, quinque talenta tradidisti mihi, ecce alia quinque superlucratus sum. <sup>21</sup> Ait illi dominus ejus : Euge serve bone, et fidelis : quia super pauca fuisti fidelis, super multa te constituam ; intra in gaudium domini tui. <sup>22</sup> Accessit autem et qui duo talenta acceperat, et ait : Domine, duo talenta tradidisti mihi, ecce alia duo lucratus sum. <sup>23</sup> Ait illi dominus ejus : Euge serve bone, et fidelis : quia super pauca fuisti fidelis, super multa te constituam ; intra in gaudium domini tui. <sup>24</sup> Accedens autem et qui unum talentum acceperat, ait : Domine, scio quia homo durus es ; metis ubi non seminasti, et congregas ubi non sparsisti : <sup>25</sup> et timens abii, et abscondi talentum tuum in terra : ecce habes quod tuum est. <sup>26</sup> Respondens autem dominus ejus, dixit ei : Serve male, et piger, sciebas quia meto ubi non semino, et congrego ubi non sparsi : <sup>27</sup> oportuit ergo te committere pecuniam meam numulariis, et veniens ego recepissem utique quod meum est cum usura. <sup>28</sup> Tollite itaque ab eo talentum, et date ei qui habet decem talenta : <sup>29</sup> omni enim habenti dabitur, et abundabit : ei autem qui non habet, et quod videtur habere, auferetur ab eo. <sup>30</sup> Et inutilem servum ejicite in tenebras exteriores : illic erit fletus, et stridor dentium.</p>
<p><sup>31</sup> Cum autem venerit Filius hominis in majestate sua, et omnes angeli cum eo, tunc sedebit super sedem majestatis suæ : <sup>32</sup> et congregabuntur ante eum omnes gentes, et separabit eos ab invicem, sicut pastor segregat oves ab hædis : <sup>33</sup> et statuet oves quidem a dextris suis, hædos autem a sinistris. <sup>34</sup> Tunc dicet rex his qui a dextris ejus erunt : Venite benedicti Patris mei, possidete paratum vobis regnum a constitutione mundi : <sup>35</sup> esurivi enim, et dedistis mihi manducare : sitivi, et dedistis mihi bibere : hospes eram, et collegistis me : <sup>36</sup> nudus, et cooperuistis me : infirmus, et visitastis me : in carcere eram, et venistis ad me. <sup>37</sup> Tunc respondebunt ei justi, dicentes : Domine, quando te vidimus esurientem, et pavimus te : sitientem, et dedimus tibi potum ? <sup>38</sup> quando autem te vidimus hospitem, et collegimus te : aut nudum, et cooperuimus te ? <sup>39</sup> aut quando te vidimus infirmum, aut in carcere, et venimus ad te ? <sup>40</sup> Et respondens rex, dicet illis : Amen dico vobis, quamdiu fecistis uni ex his fratribus meis minimis, mihi fecistis. <sup>41</sup> Tunc dicet et his qui a sinistris erunt : Discedite a me maledicti in ignem æternum, qui paratus est diabolo, et angelis ejus : <sup>42</sup> esurivi enim, et non dedistis mihi manducare : sitivi, et non dedistis mihi potum : <sup>43</sup> hospes eram, et non collegistis me : nudus, et non cooperuistis me : infirmus, et in carcere, et non visitastis me. <sup>44</sup> Tunc respondebunt ei et ipsi, dicentes : Domine, quando te vidimus esurientem, aut sitientem, aut hospitem, aut nudum, aut infirmum, aut in carcere, et non ministravimus tibi ? <sup>45</sup> Tunc respondebit illis, dicens : Amen dico vobis : Quamdiu non fecistis uni de minoribus his, nec mihi fecistis. <sup>46</sup> Et ibunt hi in supplicium æternum : justi autem in vitam æternam.</p>
</div>
<div id="section-1099" class="section level2">
<h2>26</h2>
<p>Et factum est : cum consummasset Jesus sermones hos omnes, dixit discipulis suis : <sup>2</sup> Scitis quia post biduum Pascha fiet, et Filius hominis tradetur ut crucifigatur. <sup>3</sup> Tunc congregati sunt principes sacerdotum, et seniores populi, in atrium principis sacerdotum, qui dicebatur Caiphas : <sup>4</sup> et consilium fecerunt ut Jesum dolo tenerent, et occiderent. <sup>5</sup> Dicebant autem : Non in die festo, ne forte tumultus fieret in populo.</p>
<p><sup>6</sup> Cum autem Jesus esset in Bethania in domo Simonis leprosi, <sup>7</sup> accessit ad eum mulier habens alabastrum unguenti pretiosi, et effudit super caput ipsius recumbentis. <sup>8</sup> Videntes autem discipuli, indignati sunt, dicentes : Ut quid perditio hæc ? <sup>9</sup> potuit enim istud venundari multo, et dari pauperibus. <sup>10</sup> Sciens autem Jesus, ait illis : Quid molesti estis huic mulieri ? opus enim bonum operata est in me. <sup>11</sup> Nam semper pauperes habetis vobiscum : me autem non semper habetis. <sup>12</sup> Mittens enim hæc unguentum hoc in corpus meum, ad sepeliendum me fecit. <sup>13</sup> Amen dico vobis, ubicumque prædicatum fuerit hoc Evangelium in toto mundo, dicetur et quod hæc fecit in memoriam ejus.</p>
<p><sup>14</sup> Tunc abiit unus de duodecim, qui dicebatur Judas Iscariotes, ad principes sacerdotum : <sup>15</sup> et ait illis : Quid vultis mihi dare, et ego vobis eum tradam ? At illi constituerunt ei triginta argenteos. <sup>16</sup> Et exinde quærebat opportunitatem ut eum traderet.</p>
<p><sup>17</sup> Prima autem die azymorum accesserunt discipuli ad Jesum, dicentes : Ubi vis paremus tibi comedere Pascha ? <sup>18</sup> At Jesus dixit : Ite in civitatem ad quemdam, et dicite ei : Magister dicit : Tempus meum prope est, apud te facio Pascha cum discipulis meis. <sup>19</sup> Et fecerunt discipuli sicut constituit illis Jesus, et paraverunt Pascha. <sup>20</sup> Vespere autem facto, discumbebat cum duodecim discipulis suis. <sup>21</sup> Et edentibus illis, dixit : Amen dico vobis, quia unus vestrum me traditurus est. <sup>22</sup> Et contristati valde, cœperunt singuli dicere : Numquid ego sum Domine ? <sup>23</sup> At ipse respondens, ait : Qui intingit mecum manum in paropside, hic me tradet. <sup>24</sup> Filius quidem hominis vadit, sicut scriptum est de illo : væ autem homini illi, per quem Filius hominis tradetur ! bonum erat ei, si natus non fuisset homo ille. <sup>25</sup> Respondens autem Judas, qui tradidit eum, dixit : Numquid ego sum Rabbi ? Ait illi : Tu dixisti.</p>
<p><sup>26</sup> Cœnantibus autem eis, accepit Jesus panem, et benedixit, ac fregit, deditque discipulis suis, et ait : Accipite, et comedite : hoc est corpus meum. <sup>27</sup> Et accipiens calicem, gratias egit : et dedit illis, dicens : Bibite ex hoc omnes. <sup>28</sup> Hic est enim sanguis meus novi testamenti, qui pro multis effundetur in remissionem peccatorum. <sup>29</sup> Dico autem vobis : non bibam amodo de hoc genimine vitis usque in diem illum, cum illud bibam vobiscum novum in regno Patris mei.</p>
<p><sup>30</sup> Et hymno dicto, exierunt in montem Oliveti. <sup>31</sup> Tunc dicit illis Jesus : Omnes vos scandalum patiemini in me in ista nocte. Scriptum est enim : Percutiam pastorem, et dispergentur oves gregis. <sup>32</sup> Postquam autem resurrexero, præcedam vos in Galilæam. <sup>33</sup> Respondens autem Petrus, ait illi : Et si omnes scandalizati fuerint in te, ego numquam scandalizabor. <sup>34</sup> Ait illi Jesus : Amen dico tibi, quia in hac nocte, antequam gallus cantet, ter me negabis. <sup>35</sup> Ait illi Petrus : Etiamsi oportuerit me mori tecum, non te negabo. Similiter et omnes discipuli dixerunt.</p>
<p><sup>36</sup> Tunc venit Jesus cum illis in villam, quæ dicitur Gethsemani, et dixit discipulis suis : Sedete hic donec vadam illuc, et orem. <sup>37</sup> Et assumpto Petro, et duobus filiis Zebedæi, cœpit contristari et mœstus esse. <sup>38</sup> Tunc ait illis : Tristis est anima mea usque ad mortem : sustinete hic, et vigilate mecum. <sup>39</sup> Et progressus pusillum, procidit in faciem suam, orans, et dicens : Pater mi, si possibile est, transeat a me calix iste : verumtamen non sicut ego volo, sed sicut tu. <sup>40</sup> Et venit ad discipulos suos, et invenit eos dormientes, et dicit Petro : Sic non potuistis una hora vigilare mecum ? <sup>41</sup> Vigilate, et orate ut non intretis in tentationem. Spiritus quidem promptus est, caro autem infirma. <sup>42</sup> Iterum secundo abiit, et oravit, dicens : Pater mi, si non potest hic calix transire nisi bibam illum, fiat voluntas tua. <sup>43</sup> Et venit iterum, et invenit eos dormientes : erant enim oculi eorum gravati. <sup>44</sup> Et relictis illis, iterum abiit, et oravit tertio, eumdem sermonem dicens. <sup>45</sup> Tunc venit ad discipulos suos, et dicit illis : Dormite jam, et requiescite : ecce appropinquavit hora, et Filius hominis tradetur in manus peccatorum. <sup>46</sup> Surgite, eamus : ecce appropinquavit qui me tradet.</p>
<p><sup>47</sup> Adhuc eo loquente, ecce Judas unus de duodecim venit, et cum eo turba multa cum gladiis et fustibus, missi a principibus sacerdotum, et senioribus populi. <sup>48</sup> Qui autem tradidit eum, dedit illis signum, dicens : Quemcumque osculatus fuero, ipse est, tenete eum. <sup>49</sup> Et confestim accedens ad Jesum, dixit : Ave Rabbi. Et osculatus est eum. <sup>50</sup> Dixitque illi Jesus : Amice, ad quid venisti ? Tunc accesserunt, et manus injecerunt in Jesum, et tenuerunt eum. <sup>51</sup> Et ecce unus ex his qui erant cum Jesu, extendens manum, exemit gladium suum, et percutiens servum principis sacerdotum amputavit auriculam ejus. <sup>52</sup> Tunc ait illi Jesus : Converte gladium tuum in locum suum : omnes enim, qui acceperint gladium, gladio peribunt. <sup>53</sup> An putas, quia non possum rogare patrem meum, et exhibebit mihi modo plusquam duodecim legiones angelorum ? <sup>54</sup> Quomodo ergo implebuntur Scripturæ, quia sic oportet fieri ? <sup>55</sup> In illa hora dixit Jesus turbis : Tamquam ad latronem existis cum gladiis et fustibus comprehendere me : quotidie apud vos sedebam docens in templo, et non me tenuistis. <sup>56</sup> Hoc autem totum factum est, ut adimplerentur Scripturæ prophetarum. Tunc discipuli omnes, relicto eo, fugerunt.</p>
<p><sup>57</sup> At illi tenentes Jesum, duxerunt ad Caipham principem sacerdotum, ubi scribæ et seniores convenerant. <sup>58</sup> Petrus autem sequebatur eum a longe, usque in atrium principis sacerdotum. Et ingressus intro, sedebat cum ministris, ut videret finem. <sup>59</sup> Principes autem sacerdotum, et omne concilium, quærebant falsum testimonium contra Jesum, ut eum morti traderent : <sup>60</sup> et non invenerunt, cum multi falsi testes accessissent. Novissime autem venerunt duo falsi testes, <sup>61</sup> et dixerunt : Hic dixit : Possum destruere templum Dei, et post triduum reædificare illud. <sup>62</sup> Et surgens princeps sacerdotum, ait illi : Nihil respondes ad ea, quæ isti adversum te testificantur ? <sup>63</sup> Jesus autem tacebat. Et princeps sacerdotum ait illi : Adjuro te per Deum vivum, ut dicas nobis si tu es Christus Filius Dei. <sup>64</sup> Dicit illi Jesus : Tu dixisti. Verumtamen dico vobis, amodo videbitis Filium hominis sedentem a dextris virtutis Dei, et venientem in nubibus cæli. <sup>65</sup> Tunc princeps sacerdotum scidit vestimenta sua, dicens : Blasphemavit : quid adhuc egemus testibus ? ecce nunc audistis blasphemiam : <sup>66</sup> quid vobis videtur ? At illi respondentes dixerunt : Reus est mortis. <sup>67</sup> Tunc exspuerunt in faciem ejus, et colaphis eum ceciderunt, alii autem palmas in faciem ejus dederunt, <sup>68</sup> dicentes : Prophetiza nobis Christe, quis est qui te percussit ?</p>
<p><sup>69</sup> Petrus vero sedebat foris in atrio : et accessit ad eum una ancilla, dicens : Et tu cum Jesu Galilæo eras. <sup>70</sup> At ille negavit coram omnibus, dicens : Nescio quid dicis. <sup>71</sup> Exeunte autem illo januam, vidit eum alia ancilla, et ait his qui erant ibi : Et hic erat cum Jesu Nazareno. <sup>72</sup> Et iterum negavit cum juramento : Quia non novi hominem. <sup>73</sup> Et post pusillum accesserunt qui stabant, et dixerunt Petro : Vere et tu ex illis es : nam et loquela tua manifestum te facit. <sup>74</sup> Tunc cœpit detestari et jurare quia non novisset hominem. Et continuo gallus cantavit. <sup>75</sup> Et recordatus est Petrus verbi Jesu, quod dixerat : Priusquam gallus cantet, ter me negabis. Et egressus foras, flevit amare.</p>
</div>
<div id="section-1100" class="section level2">
<h2>27</h2>
<p>Mane autem facto, consilium inierunt omnes principes sacerdotum et seniores populi adversus Jesum, ut eum morti traderent. <sup>2</sup> Et vinctum adduxerunt eum, et tradiderunt Pontio Pilato præsidi.</p>
<p><sup>3</sup> Tunc videns Judas, qui eum tradidit, quod damnatus esset, pœnitentia ductus, retulit triginta argenteos principibus sacerdotum, et senioribus, <sup>4</sup> dicens : Peccavi, tradens sanguinem justum. At illi dixerunt : Quid ad nos ? tu videris. <sup>5</sup> Et projectis argenteis in templo, recessit : et abiens laqueo se suspendit. <sup>6</sup> Principes autem sacerdotum, acceptis argenteis, dixerunt : Non licet eos mittere in corbonam : quia pretium sanguinis est. <sup>7</sup> Consilio autem inito, emerunt ex illis agrum figuli, in sepulturam peregrinorum. <sup>8</sup> Propter hoc vocatus est ager ille, Haceldama, hoc est, Ager sanguinis, usque in hodiernum diem. <sup>9</sup> Tunc impletum est quod dictum est per Jeremiam prophetam, dicentem : Et acceperunt triginta argenteos pretium appretiati, quem appretiaverunt a filiis Israël : <sup>10</sup> et dederunt eos in agrum figuli, sicut constituit mihi Dominus.</p>
<p><sup>11</sup> Jesus autem stetit ante præsidem, et interrogavit eum præses, dicens : Tu es rex Judæorum ? Dicit illi Jesus : Tu dicis. <sup>12</sup> Et cum accusaretur a principibus sacerdotum et senioribus, nihil respondit. <sup>13</sup> Tunc dicit illi Pilatus : Non audis quanta adversum te dicunt testimonia ? <sup>14</sup> Et non respondit ei ad ullum verbum, ita ut miraretur præses vehementer. <sup>15</sup> Per diem autem solemnem consueverat præses populo dimittere unum vinctum, quem voluissent : <sup>16</sup> habebat autem tunc vinctum insignem, qui dicebatur Barabbas. <sup>17</sup> Congregatis ergo illis, dixit Pilatus : Quem vultis dimittam vobis : Barabbam, an Jesum, qui dicitur Christus ? <sup>18</sup> Sciebat enim quod per invidiam tradidissent eum. <sup>19</sup> Sedente autem illo pro tribunali, misit ad eum uxor ejus, dicens : Nihil tibi, et justo illi : multa enim passa sum hodie per visum propter eum. <sup>20</sup> Principes autem sacerdotum et seniores persuaserunt populis ut peterent Barabbam, Jesum vero perderent. <sup>21</sup> Respondens autem præses, ait illis : Quem vultis vobis de duobus dimitti ? At illi dixerunt : Barabbam. <sup>22</sup> Dicit illis Pilatus : Quid igitur faciam de Jesu, qui dicitur Christus ? <sup>23</sup> Dicunt omnes : Crucifigatur. Ait illis præses : Quid enim mali fecit ? At illi magis clamabant dicentes : Crucifigatur. <sup>24</sup> Videns autem Pilatus quia nihil proficeret, sed magis tumultus fieret : accepta aqua, lavit manus coram populo, dicens : Innocens ego sum a sanguine justi hujus : vos videritis. <sup>25</sup> Et respondens universus populus, dixit : Sanguis ejus super nos, et super filios nostros. <sup>26</sup> Tunc dimisit illis Barabbam : Jesum autem flagellatum tradidit eis ut crucifigeretur.</p>
<p><sup>27</sup> Tunc milites præsidis suscipientes Jesum in prætorium, congregaverunt ad eum universam cohortem : <sup>28</sup> et exuentes eum, chlamydem coccineam circumdederunt ei, <sup>29</sup> et plectentes coronam de spinis, posuerunt super caput ejus, et arundinem in dextera ejus. Et genu flexo ante eum, illudebant ei, dicentes : Ave rex Judæorum. <sup>30</sup> Et exspuentes in eum, acceperunt arundinem, et percutiebant caput ejus. <sup>31</sup> Et postquam illuserunt ei, exuerunt eum chlamyde, et induerunt eum vestimentis ejus, et duxerunt eum ut crucifigerent.</p>
<p><sup>32</sup> Exeuntes autem invenerunt hominem Cyrenæum, nomine Simonem : hunc angariaverunt ut tolleret crucem ejus. <sup>33</sup> Et venerunt in locum qui dicitur Golgotha, quod est Calvariæ locus. <sup>34</sup> Et dederunt ei vinum bibere cum felle mistum. Et cum gustasset, noluit bibere. <sup>35</sup> Postquam autem crucifixerunt eum, diviserunt vestimenta ejus, sortem mittentes : ut impleretur quod dictum est per prophetam dicentem : Diviserunt sibi vestimenta mea, et super vestem meam miserunt sortem. <sup>36</sup> Et sedentes servabant eum. <sup>37</sup> Et imposuerunt super caput ejus causam ipsius scriptam : Hic est Jesus rex Judæorum. <sup>38</sup> Tunc crucifixi sunt cum eo duo latrones : unus a dextris, et unus a sinistris. <sup>39</sup> Prætereuntes autem blasphemabant eum moventes capita sua, <sup>40</sup> et dicentes : Vah ! qui destruis templum Dei, et in triduo illud reædificas : salva temetipsum : si Filius Dei es, descende de cruce. <sup>41</sup> Similiter et principes sacerdotum illudentes cum scribis et senioribus dicebant : <sup>42</sup> Alios salvos fecit, seipsum non potest salvum facere : si rex Israël est, descendat nunc de cruce, et credimus ei : <sup>43</sup> confidit in Deo : liberet nunc, si vult eum : dixit enim : Quia Filius Dei sum. <sup>44</sup> Idipsum autem et latrones, qui crucifixi erant cum eo, improperabant ei.</p>
<p><sup>45</sup> A sexta autem hora tenebræ factæ sunt super universam terram usque ad horam nonam. <sup>46</sup> Et circa horam nonam clamavit Jesus voce magna, dicens : Eli, Eli, lamma sabacthani ? hoc est : Deus meus, Deus meus, ut quid dereliquisti me ? <sup>47</sup> Quidam autem illic stantes, et audientes, dicebant : Eliam vocat iste. <sup>48</sup> Et continuo currens unus ex eis, acceptam spongiam implevit aceto, et imposuit arundini, et dabat ei bibere. <sup>49</sup> Ceteri vero dicebant : Sine, videamus an veniat Elias liberans eum. <sup>50</sup> Jesus autem iterum clamans voce magna, emisit spiritum.</p>
<p><sup>51</sup> Et ecce velum templi scissum est in duas partes a summo usque deorsum : et terra mota est, et petræ scissæ sunt, <sup>52</sup> et monumenta aperta sunt : et multa corpora sanctorum, qui dormierant, surrexerunt. <sup>53</sup> Et exeuntes de monumentis post resurrectionem ejus, venerunt in sanctam civitatem, et apparuerunt multis. <sup>54</sup> Centurio autem, et qui cum eo erant, custodientes Jesum, viso terræmotu, et his quæ fiebant, timuerunt valde, dicentes : Vere Filius Dei erat iste.</p>
<p><sup>55</sup> Erant autem ibi mulieres multæ a longe, quæ secutæ erant Jesum a Galilæa, ministrantes ei : <sup>56</sup> inter quas erat Maria Magdalene, et Maria Jacobi, et Joseph mater, et mater filiorum Zebedæi. <sup>57</sup> Cum autem sero factum esset, venit quidam homo dives ab Arimathæa, nomine Joseph, qui et ipse discipulus erat Jesu : <sup>58</sup> hic accessit ad Pilatum, et petiit corpus Jesu. Tunc Pilatus jussit reddi corpus. <sup>59</sup> Et accepto corpore, Joseph involvit illud in sindone munda, <sup>60</sup> et posuit illud in monumento suo novo, quod exciderat in petra. Et advolvit saxum magnum ad ostium monumenti, et abiit. <sup>61</sup> Erant autem ibi Maria Magdalene, et altera Maria, sedentes contra sepulchrum.</p>
<p><sup>62</sup> Altera autem die, quæ est post Parasceven, convenerunt principes sacerdotum et pharisæi ad Pilatum, <sup>63</sup> dicentes : Domine, recordati sumus, quia seductor ille dixit adhuc vivens : Post tres dies resurgam. <sup>64</sup> Jube ergo custodiri sepulchrum usque in diem tertium : ne forte veniant discipuli ejus, et furentur eum, et dicant plebi : Surrexit a mortuis : et erit novissimus error pejor priore. <sup>65</sup> Ait illis Pilatus : Habetis custodiam, ite, custodite sicut scitis. <sup>66</sup> Illi autem abeuntes, munierunt sepulchrum, signantes lapidem, cum custodibus.</p>
</div>
<div id="section-1101" class="section level2">
<h2>28</h2>
<p>Vespere autem sabbati, quæ lucescit in prima sabbati, venit Maria Magdalene, et altera Maria, videre sepulchrum. <sup>2</sup> Et ecce terræmotus factus est magnus. Angelus enim Domini descendit de cælo : et accedens revolvit lapidem, et sedebat super eum : <sup>3</sup> erat autem aspectus ejus sicut fulgur : et vestimentum ejus sicut nix. <sup>4</sup> Præ timore autem ejus exterriti sunt custodes, et facti sunt velut mortui. <sup>5</sup> Respondens autem angelus dixit mulieribus : Nolite timere vos : scio enim, quod Jesum, qui crucifixus est, quæritis. <sup>6</sup> Non est hic : surrexit enim, sicut dixit : venite, et videte locum ubi positus erat Dominus. <sup>7</sup> Et cito euntes, dicite discipulis ejus quia surrexit : et ecce præcedit vos in Galilæam : ibi eum videbitis : ecce prædixi vobis. <sup>8</sup> Et exierunt cito de monumento cum timore et gaudio magno, currentes nuntiare discipulis ejus. <sup>9</sup> Et ecce Jesus occurrit illis, dicens : Avete. Illæ autem accesserunt, et tenuerunt pedes ejus, et adoraverunt eum. <sup>10</sup> Tunc ait illis Jesus : Nolite timere : ite, nuntiate fratribus meis ut eant in Galilæam ; ibi me videbunt.</p>
<p><sup>11</sup> Quæ cum abiissent, ecce quidam de custodibus venerunt in civitatem, et nuntiaverunt principibus sacerdotum omnia quæ facta fuerant. <sup>12</sup> Et congregati cum senioribus consilio accepto, pecuniam copiosam dederunt militibus, <sup>13</sup> dicentes : Dicite quia discipuli ejus nocte venerunt, et furati sunt eum, nobis dormientibus. <sup>14</sup> Et si hoc auditum fuerit a præside, nos suadebimus ei, et securos vos faciemus. <sup>15</sup> At illi, accepta pecunia, fecerunt sicut erant edocti. Et divulgatum est verbum istud apud Judæos, usque in hodiernum diem. <sup>16</sup> Undecim autem discipuli abierunt in Galilæam in montem ubi constituerat illis Jesus.</p>
<p><sup>17</sup> Et videntes eum adoraverunt : quidam autem dubitaverunt. <sup>18</sup> Et accedens Jesus locutus est eis, dicens : Data est mihi omnis potestas in cælo et in terra : <sup>19</sup> euntes ergo docete omnes gentes : baptizantes eos in nomine Patris, et Filii, et Spiritus Sancti : <sup>20</sup> docentes eos servare omnia quæcumque mandavi vobis : et ecce ego vobiscum sum omnibus diebus, usque ad consummationem sæculi.</p>
</div>
</div>
</body>
</html>

