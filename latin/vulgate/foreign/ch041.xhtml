<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Joel" class="section level1">
<h1>Prophetia Joël</h1>
<div id="section-990" class="section level2">
<h2>1</h2>
<p>Verbum Domini, quod factum est ad Joël, filium Phatuel.</p>
<p><sup>2</sup> Audite hoc, senes,<br />
et auribus percipite, omnes habitatores terræ :<br />
si factum est istud in diebus vestris,<br />
aut in diebus patrum vestrorum ?<br />
<sup>3</sup> Super hoc filiis vestris narrate,<br />
et filii vestri filiis suis,<br />
et filii eorum generationi alteræ.<br />
<sup>4</sup> Residuum erucæ comedit locusta,<br />
et residuum locustæ comedit bruchus,<br />
et residuum bruchi comedit rubigo.<br />
<sup>5</sup> Expergiscimini, ebrii,<br />
et flete et ululate, omnes qui bibitis vinum in dulcedine,<br />
quoniam periit ab ore vestro.<br />
<sup>6</sup> Gens enim ascendit super terram meam,<br />
fortis et innumerabilis :<br />
dentes ejus ut dentes leonis,<br />
et molares ejus ut catuli leonis.<br />
<sup>7</sup> Posuit vineam meam in desertum,<br />
et ficum meam decorticavit ;<br />
nudans spoliavit eam, et projecit :<br />
albi facti sunt rami ejus.<br />
<sup>8</sup> Plange quasi virgo accincta sacco super virum pubertatis suæ.<br />
<sup>9</sup> Periit sacrificium et libatio de domo Domini ;<br />
luxerunt sacerdotes, ministri Domini.<br />
<sup>10</sup> Depopulata est regio,<br />
luxit humus,<br />
quoniam devastatum est triticum,<br />
confusum est vinum,<br />
elanguit oleum.<br />
<sup>11</sup> Confusi sunt agricolæ,<br />
ululaverunt vinitores<br />
super frumento et hordeo,<br />
quia periit messis agri.<br />
<sup>12</sup> Vinea confusa est,<br />
et ficus elanguit ;<br />
malogranatum, et palma, et malum,<br />
et omnia ligna agri aruerunt,<br />
quia confusum est gaudium a filiis hominum.<br />
<sup>13</sup> Accingite vos, et plangite, sacerdotes :<br />
ululate, ministri altaris ;<br />
ingredimini, cubate in sacco, ministri Dei mei,<br />
quoniam interiit de domo Dei vestri sacrificium et libatio.<br />
<sup>14</sup> Sanctificate jejunium, vocate cœtum,<br />
congregate senes, omnes habitatores terræ<br />
in domum Dei vestri,<br />
et clamate ad Dominum :<br />
<sup>15</sup> A, a, a, diei !<br />
quia prope est dies Domini,<br />
et quasi vastitas a potente veniet.<br />
<sup>16</sup> Numquid non coram oculis vestris alimenta perierunt<br />
de domo Dei nostri, lætitia et exsultatio ?<br />
<sup>17</sup> Computruerunt jumenta in stercore suo,<br />
demolita sunt horrea,<br />
dissipatæ sunt apothecæ,<br />
quoniam confusum est triticum.<br />
<sup>18</sup> Quid ingemuit animal,<br />
mugierunt greges armenti ?<br />
quia non est pascua eis ;<br />
sed et greges pecorum disperierunt.<br />
<sup>19</sup> Ad te, Domine, clamabo,<br />
quia ignis comedit speciosa deserti,<br />
et flamma succendit omnia ligna regionis.<br />
<sup>20</sup> Sed et bestiæ agri, quasi area sitiens imbrem, suspexerunt ad te,<br />
quoniam exsiccati sunt fontes aquarum,<br />
et ignis devoravit speciosa deserti.</p>
</div>
<div id="section-991" class="section level2">
<h2>2</h2>
<p>Canite tuba in Sion,<br />
ululate in monte sancto meo,<br />
conturbentur omnes habitatores terræ :<br />
quia venit dies Domini, quia prope est.<br />
<sup>2</sup> Dies tenebrarum et caliginis,<br />
dies nubis et turbinis ;<br />
quasi mane expansum super montes<br />
populus multus et fortis :<br />
similis ei non fuit a principio,<br />
et post eum non erit<br />
usque in annos generationis et generationis.<br />
<sup>3</sup> Ante faciem ejus ignis vorans,<br />
et post eum exurens flamma.<br />
Quasi hortus voluptatis terra coram eo,<br />
et post eum solitudo deserti,<br />
neque est qui effugiat eum.<br />
<sup>4</sup> Quasi aspectus equorum, aspectus eorum ;<br />
et quasi equites, sic current.<br />
<sup>5</sup> Sicut sonitus quadrigarum super capita montium exilient,<br />
sicut sonitus flammæ ignis devorantis stipulam,<br />
velut populus fortis præparatus ad prælium.<br />
<sup>6</sup> A facie ejus cruciabuntur populi ;<br />
omnes vultus redigentur in ollam.<br />
<sup>7</sup> Sicut fortes current ;<br />
quasi viri bellatores ascendent murum :<br />
viri in viis suis gradientur,<br />
et non declinabunt a semitis suis.<br />
<sup>8</sup> Unusquisque fratrem suum non coarctabit,<br />
singuli in calle suo ambulabunt ;<br />
sed et per fenestras cadent, et non demolientur.<br />
<sup>9</sup> Urbem ingredientur, in muro current,<br />
domos conscendent, per fenestras intrabunt quasi fur.<br />
<sup>10</sup> A facie ejus contremuit terra,<br />
moti sunt cæli,<br />
sol et luna obtenebrati sunt,<br />
et stellæ retraxerunt splendorem suum.<br />
<sup>11</sup> Et Dominus dedit vocem suam ante faciem exercitus sui,<br />
quia multa sunt nimis castra ejus,<br />
quia fortia et facientia verbum ejus :<br />
magnus enim dies Domini, et terribilis valde,<br />
et quis sustinebit eum ?<br />
<sup>12</sup> Nunc ergo, dicit Dominus,<br />
convertimini ad me in toto corde vestro,<br />
in jejunio, et in fletu, et in planctu.<br />
<sup>13</sup> Et scindite corda vestra, et non vestimenta vestra ;<br />
et convertimini ad Dominum Deum vestrum,<br />
quia benignus et misericors est,<br />
patiens et multæ misericordiæ,<br />
et præstabilis super malitia.<br />
<sup>14</sup> Quis scit si convertatur, et ignoscat,<br />
et relinquat post se benedictionem, sacrificium et libamen Domino Deo vestro ?<br />
<sup>15</sup> Canite tuba in Sion,<br />
sanctificate jejunium, vocate cœtum :<br />
<sup>16</sup> congregate populum, sanctificate ecclesiam,<br />
coadunate senes, congregate parvulos, et sugentes ubera ;<br />
egrediatur sponsus de cubili suo,<br />
et sponsa de thalamo suo.<br />
<sup>17</sup> Inter vestibulum et altare plorabunt sacerdotes, ministri Domini,<br />
et dicent : Parce, Domine, parce populo tuo ;<br />
et ne des hæreditatem tuam in opprobrium,<br />
ut dominentur eis nationes.<br />
Quare dicunt in populis : Ubi est Deus eorum ?</p>
<p><sup>18</sup> Zelatus est Dominus terram suam,<br />
et pepercit populo suo.<br />
<sup>19</sup> Et respondit Dominus, et dixit populo suo :<br />
Ecce ego mittam vobis frumentum, et vinum, et oleum,<br />
et replebimini eis ;<br />
et non dabo vos ultra opprobrium in gentibus.<br />
<sup>20</sup> Et eum qui ab aquilone est procul faciam a vobis,<br />
et expellam eum in terram inviam et desertam :<br />
faciem ejus contra mare orientale,<br />
et extremum ejus ad mare novissimum :<br />
et ascendet fœtor ejus,<br />
et ascendet putredo ejus,<br />
quia superbe egit.<br />
<sup>21</sup> Noli timere, terra :<br />
exsulta, et lætare,<br />
quoniam magnificavit Dominus ut faceret.<br />
<sup>22</sup> Nolite timere, animalia regionis,<br />
quia germinaverunt speciosa deserti ;<br />
quia lignum attulit fructum suum,<br />
ficus et vinea dederunt virtutem suam.<br />
<sup>23</sup> Et, filii Sion, exsultate,<br />
et lætamini in Domino Deo vestro,<br />
quia dedit vobis doctorem justitiæ,<br />
et descendere faciet ad vos imbrem matutinum et serotinum,<br />
sicut in principio.<br />
<sup>24</sup> Et implebuntur areæ frumento,<br />
et redundabunt torcularia vino et oleo.<br />
<sup>25</sup> Et reddam vobis annos, quos comedit locusta,<br />
bruchus, et rubigo, et eruca :<br />
fortitudo mea magna quam misi in vos.<br />
<sup>26</sup> Et comedetis vescentes, et saturabimini ;<br />
et laudabitis nomen Domini Dei vestri,<br />
qui fecit mirabilia vobiscum ;<br />
et non confundetur populus meus in sempiternum.<br />
<sup>27</sup> Et scietis quia in medio Israël ego sum,<br />
et ego Dominus Deus vester, et non est amplius ;<br />
et non confundetur populus meus in æternum.</p>
<p><sup>28</sup> Et erit post hæc :<br />
effundam spiritum meum super omnem carnem,<br />
et prophetabunt filii vestri et filiæ vestræ :<br />
senes vestri somnia somniabunt,<br />
et juvenes vestri visiones videbunt.<br />
<sup>29</sup> Sed et super servos meos et ancillas<br />
in diebus illis effundam spiritum meum.<br />
<sup>30</sup> Et dabo prodigia in cælo et in terra,<br />
sanguinem, et ignem, et vaporem fumi.<br />
<sup>31</sup> Sol convertetur in tenebras,<br />
et luna in sanguinem,<br />
antequam veniat dies Domini magnus et horribilis.<br />
<sup>32</sup> Et erit : omnis qui invocaverit nomen Domini, salvus erit :<br />
quia in monte Sion et in Jerusalem<br />
erit salvatio, sicut dixit Dominus,<br />
et in residuis quos Dominus vocaverit.</p>
</div>
<div id="section-992" class="section level2">
<h2>3</h2>
<p>Quia ecce in diebus illis, et in tempore illo,<br />
cum convertero captivitatem Juda et Jerusalem,<br />
<sup>2</sup> congregabo omnes gentes,<br />
et deducam eas in vallem Josaphat ;<br />
et disceptabo cum eis ibi super populo meo,<br />
et hæreditate mea Israël,<br />
quos disperserunt in nationibus,<br />
et terram meam diviserunt.<br />
<sup>3</sup> Et super populum meum miserunt sortem ;<br />
et posuerunt puerum in prostibulo,<br />
et puellam vendiderunt pro vino ut biberent.<br />
<sup>4</sup> Verum quid mihi et vobis, Tyrus et Sidon,<br />
et omnis terminus Palæstinorum ?<br />
numquid ultionem vos reddetis mihi ?<br />
et si ulciscimini vos contra me,<br />
cito velociter reddam vicissitudinem vobis super caput vestrum.<br />
<sup>5</sup> Argentum enim meum et aurum tulistis,<br />
et desiderabilia mea et pulcherrima intulistis in delubra vestra.<br />
<sup>6</sup> Et filios Juda et filios Jerusalem vendidistis filiis Græcorum,<br />
ut longe faceretis eos de finibus suis.<br />
<sup>7</sup> Ecce ego suscitabo eos de loco in quo vendidistis eos,<br />
et convertam retributionem vestram in caput vestrum.<br />
<sup>8</sup> Et vendam filios vestros et filias vestras in manibus filiorum Juda,<br />
et venundabunt eos Sabæis, genti longinquæ,<br />
quia Dominus locutus est.<br />
<sup>9</sup> Clamate hoc in gentibus,<br />
sanctificate bellum,<br />
suscitate robustos :<br />
accedant, ascendant omnes viri bellatores.<br />
<sup>10</sup> Concidite aratra vestra in gladios,<br />
et ligones vestros in lanceas.<br />
Infirmus dicat : Quia fortis ego sum.<br />
<sup>11</sup> Erumpite, et venite, omnes gentes de circuitu,<br />
et congregamini ;<br />
ibi occumbere faciet Dominus robustos tuos.<br />
<sup>12</sup> Consurgant, et ascendant gentes in vallem Josaphat,<br />
quia ibi sedebo ut judicem omnes gentes in circuitu.<br />
<sup>13</sup> Mittite falces, quoniam maturavit messis ;<br />
venite, et descendite,<br />
quia plenum est torcular, exuberant torcularia :<br />
quia multiplicata est malitia eorum.<br />
<sup>14</sup> Populi, populi, in valle concisionis,<br />
quia juxta est dies Domini in valle concisionis.<br />
<sup>15</sup> Sol et luna obtenebrati sunt,<br />
et stellæ retraxerunt splendorem suum.<br />
<sup>16</sup> Et Dominus de Sion rugiet,<br />
et de Jerusalem dabit vocem suam,<br />
et movebuntur cæli et terra ;<br />
et Dominus spes populi sui,<br />
et fortitudo filiorum Israël.<br />
<sup>17</sup> Et scietis quia ego Dominus Deus vester,<br />
habitans in Sion monte sancto meo ;<br />
et erit Jerusalem sancta,<br />
et alieni non transibunt per eam amplius.<br />
<sup>18</sup> Et erit in die illa : stillabunt montes dulcedinem,<br />
et colles fluent lacte,<br />
et per omnes rivos Juda ibunt aquæ ;<br />
et fons de domo Domini egredietur,<br />
et irrigabit torrentem spinarum.<br />
<sup>19</sup> Ægyptus in desolationem erit,<br />
et Idumæa in desertum perditionis,<br />
pro eo quod inique egerint in filios Juda,<br />
et effuderint sanguinem innocentem in terra sua.<br />
<sup>20</sup> Et Judæa in æternum habitabitur,<br />
et Jerusalem in generationem et generationem.<br />
<sup>21</sup> Et mundabo sanguinem eorum, quem non mundaveram ;<br />
et Dominus commorabitur in Sion.</p>
</div>
</div>
</body>
</html>

