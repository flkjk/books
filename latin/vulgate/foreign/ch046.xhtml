<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Nahum" class="section level1">
<h1>Prophetia Nahum</h1>
<div id="section-1014" class="section level2">
<h2>1</h2>
<p>Onus Ninive. Liber visionis Nahum Elcesæi.</p>
<p><sup>2</sup> Deus æmulator, et ulciscens Dominus :<br />
ulciscens Dominus, et habens furorem :<br />
ulciscens Dominus in hostes suos,<br />
et irascens ipse inimicis suis.<br />
<sup>3</sup> Dominus patiens, et magnus fortitudine,<br />
et mundans non faciet innocentem.<br />
Dominus in tempestate et turbine viæ ejus,<br />
et nebulæ pulvis pedum ejus.<br />
<sup>4</sup> Increpans mare, et exsiccans illud,<br />
et omnia flumina ad desertum deducens.<br />
Infirmatus est Basan et Carmelus,<br />
et flos Libani elanguit.<br />
<sup>5</sup> Montes commoti sunt ab eo,<br />
et colles desolati sunt :<br />
et contremuit terra a facie ejus,<br />
et orbis, et omnes habitantes in eo.<br />
<sup>6</sup> Ante faciem indignationis ejus quis stabit ?<br />
et quis resistet in ira furoris ejus ?<br />
Indignatio ejus effusa est ut ignis,<br />
et petræ dissolutæ sunt ab eo.<br />
<sup>7</sup> Bonus Dominus,<br />
et confortans in die tribulationis,<br />
et sciens sperantes in se.<br />
<sup>8</sup> Et in diluvio prætereunte consummationem faciet loci ejus,<br />
et inimicos ejus persequentur tenebræ.<br />
<sup>9</sup> Quid cogitatis contra Dominum ?<br />
Consummationem ipse faciet :<br />
non consurget duplex tribulatio,<br />
<sup>10</sup> quia sicut spinæ se invicem complectuntur,<br />
sic convivium eorum pariter potantium ;<br />
consumentur quasi stipula ariditate plena.<br />
<sup>11</sup> Ex te exibit cogitans contra Dominum malitiam,<br />
mente pertractans prævaricationem.<br />
<sup>12</sup> Hæc dicit Dominus :<br />
Si perfecti fuerint, et ita plures,<br />
sic quoque attondentur, et pertransibit :<br />
afflixi te, et non affligam te ultra.<br />
<sup>13</sup> Et nunc conteram virgam ejus de dorso tuo,<br />
et vincula tua disrumpam.<br />
<sup>14</sup> Et præcipiet super te Dominus ;<br />
non seminabitur ex nomine tuo amplius :<br />
de domo Dei tui interficiam sculptile, et conflatile ;<br />
ponam sepulchrum tuum, quia inhonoratus es.<br />
<sup>15</sup> Ecce super montes pedes evangelizantis,<br />
et annuntiantis pacem.<br />
Celebra, Juda, festivitates tuas,<br />
et redde vota tua,<br />
quia non adjiciet ultra ut pertranseat in te Belial :<br />
universus interiit.</p>
</div>
<div id="section-1015" class="section level2">
<h2>2</h2>
<p>Ascendit qui dispergat coram te,<br />
qui custodiat obsidionem :<br />
contemplare viam, conforta lumbos,<br />
robora virtutem valde.<br />
<sup>2</sup> Quia reddidit Dominus superbiam Jacob,<br />
sicut superbiam Israël ;<br />
quia vastatores dissipaverunt eos,<br />
et propagines eorum corruperunt.<br />
<sup>3</sup> Clypeus fortium ejus ignitus,<br />
viri exercitus in coccineis ;<br />
igneæ habenæ currus in die præparationis ejus,<br />
et agitatores consopiti sunt.<br />
<sup>4</sup> In itineribus conturbati sunt ;<br />
quadrigæ collisæ sunt in plateis :<br />
aspectus eorum quasi lampades,<br />
quasi fulgura discurrentia.<br />
<sup>5</sup> Recordabitur fortium suorum ;<br />
ruent in itineribus suis :<br />
velociter ascendent muros ejus,<br />
et præparabitur umbraculum.<br />
<sup>6</sup> Portæ fluviorum apertæ sunt,<br />
et templum ad solum dirutum.<br />
<sup>7</sup> Et miles captivus abductus est,<br />
et ancillæ ejus minabantur gementes ut columbæ,<br />
murmurantes in cordibus suis.<br />
<sup>8</sup> Et Ninive quasi piscina aquarum aquæ ejus ;<br />
ipsi vero fugerunt. State, state !<br />
et non est qui revertatur.<br />
<sup>9</sup> Diripite argentum, diripite aurum :<br />
et non est finis divitiarum ex omnibus vasis desiderabilibus.<br />
<sup>10</sup> Dissipata est, et scissa, et dilacerata ;<br />
et cor tabescens, et dissolutio geniculorum,<br />
et defectio in cunctis renibus,<br />
et facies omnium eorum sicut nigredo ollæ.<br />
<sup>11</sup> Ubi est habitaculum leonum,<br />
et pascua catulorum leonum,<br />
ad quam ivit leo ut ingrederetur illuc catulus leonis,<br />
et non est qui exterreat ?<br />
<sup>12</sup> Leo cepit sufficienter catulis suis,<br />
et necavit leænis suis,<br />
et implevit præda speluncas suas,<br />
et cubile suum rapina.<br />
<sup>13</sup> Ecce ego ad te, dicit Dominus exercituum,<br />
et succendam usque ad fumum quadrigas tuas,<br />
et leunculos tuos comedet gladius,<br />
et exterminabo de terra prædam tuam,<br />
et non audietur ultra vox nuntiorum tuorum.</p>
</div>
<div id="section-1016" class="section level2">
<h2>3</h2>
<p>Væ civitas sanguinum,<br />
universa mendacii dilaceratione plena !<br />
non recedet a te rapina.<br />
<sup>2</sup> Vox flagelli, et vox impetus rotæ, et equi frementis,<br />
et quadrigæ ferventis, et equitis ascendentis,<br />
<sup>3</sup> et micantis gladii, et fulgurantis hastæ,<br />
et multitudinis interfectæ, et gravis ruinæ ;<br />
nec est finis cadaverum,<br />
et corruent in corporibus suis.<br />
<sup>4</sup> Propter multitudinem fornicationum meretricis<br />
speciosæ, et gratæ, et habentis maleficia,<br />
quæ vendidit gentes in fornicationibus suis,<br />
et familias in maleficiis suis.<br />
<sup>5</sup> Ecce ego ad te, dicit Dominus exercituum,<br />
et revelabo pudenda tua in facie tua ;<br />
et ostendam gentibus nuditatem tuam,<br />
et regnis ignominiam tuam.<br />
<sup>6</sup> Et projiciam super te abominationes,<br />
et contumeliis te afficiam,<br />
et ponam te in exemplum.<br />
<sup>7</sup> Et erit : omnis qui viderit te resiliet a te,<br />
et dicet : Vastata est Ninive.<br />
Quis commovebit super te caput ?<br />
unde quæram consolatorem tibi ?<br />
<sup>8</sup> Numquid melior es Alexandria populorum,<br />
quæ habitat in fluminibus ?<br />
aquæ in circuitu ejus ;<br />
cujus divitiæ, mare ;<br />
aquæ, muri ejus.<br />
<sup>9</sup> Æthiopia fortitudo ejus, et Ægyptus, et non est finis ;<br />
Africa et Libyes fuerunt in auxilio tuo.<br />
<sup>10</sup> Sed et ipsa in transmigrationem ducta est in captivitatem :<br />
parvuli ejus elisi sunt in capite omnium viarum,<br />
et super inclytos ejus miserunt sortem,<br />
et omnes optimates ejus confixi sunt in compedibus.<br />
<sup>11</sup> Et tu ergo inebriaberis, et eris despecta :<br />
et tu quæres auxilium ab inimico.<br />
<sup>12</sup> Omnes munitiones tuæ sicut ficus cum grossis suis :<br />
si concussæ fuerint, cadent in os comedentis.<br />
<sup>13</sup> Ecce populus tuus mulieres in medio tui :<br />
inimicis tuis adapertione pandentur portæ terræ tuæ,<br />
devorabit ignis vectes tuos.<br />
<sup>14</sup> Aquam propter obsidionem hauri tibi :<br />
exstrue munitiones tuas,<br />
intra in lutum, et calca,<br />
subigens tene laterem.<br />
<sup>15</sup> Ibi comedet te ignis,<br />
peribis gladio, devorabit te ut bruchus :<br />
congregare ut bruchus,<br />
multiplicare ut locusta.<br />
<sup>16</sup> Plures fecisti negotiationes tuas quam stellæ sint cæli ;<br />
bruchus expansus est, et avolavit.<br />
<sup>17</sup> Custodes tui quasi locustæ,<br />
et parvuli tui quasi locustæ locustarum,<br />
quæ considunt in sepibus in die frigoris :<br />
sol ortus est, et avolaverunt,<br />
et non est cognitus locus earum ubi fuerint.<br />
<sup>18</sup> Dormitaverunt pastores tui, rex Assur,<br />
sepelientur principes tui :<br />
latitavit populus tuus in montibus,<br />
et non est qui congreget.<br />
<sup>19</sup> Non est obscura contritio tua ;<br />
pessima est plaga tua.<br />
Omnes qui audierunt auditionem tuam compresserunt manum super te :<br />
quia super quem non transiit malitia tua semper ?</p>
</div>
</div>
</body>
</html>

