<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Psalmi" class="section level1">
<h1>Liber Psalmorum</h1>
<div id="section-514" class="section level2">
<h2>1</h2>
<p>Beatus vir qui non abiit in consilio impiorum,<br />
et in via peccatorum non stetit,<br />
et in cathedra pestilentiæ non sedit ;<br />
<sup>2</sup> sed in lege Domini voluntas ejus,<br />
et in lege ejus meditabitur die ac nocte.<br />
<sup>3</sup> Et erit tamquam lignum quod plantatum est secus decursus aquarum,<br />
quod fructum suum dabit in tempore suo :<br />
et folium ejus non defluet ;<br />
et omnia quæcumque faciet prosperabuntur.<br />
<sup>4</sup> Non sic impii, non sic ;<br />
sed tamquam pulvis quem projicit ventus a facie terræ.<br />
<sup>5</sup> Ideo non resurgent impii in judicio,<br />
neque peccatores in concilio justorum :<br />
<sup>6</sup> quoniam novit Dominus viam justorum,<br />
et iter impiorum peribit.</p>
</div>
<div id="section-515" class="section level2">
<h2>2</h2>
<p>Quare fremuerunt gentes,<br />
et populi meditati sunt inania ?<br />
<sup>2</sup> Astiterunt reges terræ,<br />
et principes convenerunt in unum<br />
adversus Dominum, et adversus christum ejus.<br />
<sup>3</sup> Dirumpamus vincula eorum,<br />
et projiciamus a nobis jugum ipsorum.<br />
<sup>4</sup> Qui habitat in cælis irridebit eos,<br />
et Dominus subsannabit eos.<br />
<sup>5</sup> Tunc loquetur ad eos in ira sua,<br />
et in furore suo conturbabit eos.<br />
<sup>6</sup> Ego autem constitutus sum rex ab eo<br />
super Sion, montem sanctum ejus,<br />
prædicans præceptum ejus.<br />
<sup>7</sup> Dominus dixit ad me : Filius meus es tu ;<br />
ego hodie genui te.<br />
<sup>8</sup> Postula a me, et dabo tibi gentes hæreditatem tuam,<br />
et possessionem tuam terminos terræ.<br />
<sup>9</sup> Reges eos in virga ferrea,<br />
et tamquam vas figuli confringes eos.<br />
<sup>10</sup> Et nunc, reges, intelligite ;<br />
erudimini, qui judicatis terram.<br />
<sup>11</sup> Servite Domino in timore,<br />
et exsultate ei cum tremore.<br />
<sup>12</sup> Apprehendite disciplinam, nequando irascatur Dominus,<br />
et pereatis de via justa.<br />
<sup>13</sup> Cum exarserit in brevi ira ejus,<br />
beati omnes qui confidunt in eo.</p>
</div>
<div id="section-516" class="section level2">
<h2>3</h2>
<p>Psalmus David, cum fugeret a facie Absalom filii sui.</p>
<p><sup>2</sup> Domine, quid multiplicati sunt qui tribulant me ?<br />
Multi insurgunt adversum me ;<br />
<sup>3</sup> multi dicunt animæ meæ :<br />
Non est salus ipsi in Deo ejus.<br />
<sup>4</sup> Tu autem Domine, susceptor meus es,<br />
gloria mea, et exaltans caput meum.<br />
<sup>5</sup> Voce mea ad Dominum clamavi ;<br />
et exaudivit me de monte sancto suo.<br />
<sup>6</sup> Ego dormivi, et soporatus sum ;<br />
et exsurrexi, quia Dominus suscepit me.<br />
<sup>7</sup> Non timebo millia populi circumdantis me.<br />
Exsurge, Domine ; salvum me fac, Deus meus.<br />
<sup>8</sup> Quoniam tu percussisti omnes adversantes mihi sine causa ;<br />
dentes peccatorum contrivisti.<br />
<sup>9</sup> Domini est salus ;<br />
et super populum tuum benedictio tua.</p>
</div>
<div id="section-517" class="section level2">
<h2>4</h2>
<p>In finem, in carminibus. Psalmus David.</p>
<p><sup>2</sup> Cum invocarem exaudivit me Deus justitiæ meæ,<br />
in tribulatione dilatasti mihi.<br />
Miserere mei, et exaudi orationem meam.<br />
<sup>3</sup> Filii hominum, usquequo gravi corde ?<br />
ut quid diligitis vanitatem, et quæritis mendacium ?<br />
<sup>4</sup> Et scitote quoniam mirificavit Dominus sanctum suum ;<br />
Dominus exaudiet me cum clamavero ad eum.<br />
<sup>5</sup> Irascimini, et nolite peccare ;<br />
quæ dicitis in cordibus vestris, in cubilibus vestris compungimini.<br />
<sup>6</sup> Sacrificate sacrificium justitiæ, et sperate in Domino.<br />
Multi dicunt : Quis ostendit nobis bona ?<br />
<sup>7</sup> Signatum est super nos lumen vultus tui, Domine :<br />
dedisti lætitiam in corde meo.<br />
<sup>8</sup> A fructu frumenti, vini, et olei sui, multiplicati sunt.<br />
<sup>9</sup> In pace in idipsum dormiam, et requiescam ;<br />
<sup>10</sup> quoniam tu, Domine, singulariter in spe constituisti me.</p>
</div>
<div id="section-518" class="section level2">
<h2>5</h2>
<p>In finem, pro ea quæ hæreditatem consequitur. Psalmus David.</p>
<p><sup>2</sup> Verba mea auribus percipe, Domine ;<br />
intellige clamorem meum.<br />
<sup>3</sup> Intende voci orationis meæ,<br />
rex meus et Deus meus.<br />
<sup>4</sup> Quoniam ad te orabo, Domine :<br />
mane exaudies vocem meam.<br />
<sup>5</sup> Mane astabo tibi, et videbo<br />
quoniam non Deus volens iniquitatem tu es.<br />
<sup>6</sup> Neque habitabit juxta te malignus,<br />
neque permanebunt injusti ante oculos tuos.<br />
<sup>7</sup> Odisti omnes qui operantur iniquitatem ;<br />
perdes omnes qui loquuntur mendacium.<br />
Virum sanguinum et dolosum abominabitur Dominus.<br />
<sup>8</sup> Ego autem in multitudine misericordiæ tuæ<br />
introibo in domum tuam ;<br />
adorabo ad templum sanctum tuum in timore tuo.<br />
<sup>9</sup> Domine, deduc me in justitia tua :<br />
propter inimicos meos dirige in conspectu tuo viam meam.<br />
<sup>10</sup> Quoniam non est in ore eorum veritas ;<br />
cor eorum vanum est.<br />
<sup>11</sup> Sepulchrum patens est guttur eorum ;<br />
linguis suis dolose agebant :<br />
judica illos, Deus.<br />
Decidant a cogitationibus suis ;<br />
secundum multitudinem impietatum eorum expelle eos,<br />
quoniam irritaverunt te, Domine.<br />
<sup>12</sup> Et lætentur omnes qui sperant in te ;<br />
in æternum exsultabunt, et habitabis in eis.<br />
Et gloriabuntur in te omnes qui diligunt nomen tuum,<br />
<sup>13</sup> quoniam tu benedices justo.<br />
Domine, ut scuto bonæ voluntatis tuæ coronasti nos.</p>
</div>
<div id="section-519" class="section level2">
<h2>6</h2>
<p>In finem, in carminibus. Psalmus David. Pro octava.</p>
<p><sup>2</sup> Domine, ne in furore tuo arguas me,<br />
neque in ira tua corripias me.<br />
<sup>3</sup> Miserere mei, Domine, quoniam infirmus sum ;<br />
sana me, Domine, quoniam conturbata sunt ossa mea.<br />
<sup>4</sup> Et anima mea turbata est valde ;<br />
sed tu, Domine, usquequo ?<br />
<sup>5</sup> Convertere, Domine, et eripe animam meam ;<br />
salvum me fac propter misericordiam tuam.<br />
<sup>6</sup> Quoniam non est in morte qui memor sit tui ;<br />
in inferno autem quis confitebitur tibi ?<br />
<sup>7</sup> Laboravi in gemitu meo ;<br />
lavabo per singulas noctes lectum meum :<br />
lacrimis meis stratum meum rigabo.<br />
<sup>8</sup> Turbatus est a furore oculus meus ;<br />
inveteravi inter omnes inimicos meos.<br />
<sup>9</sup> Discedite a me omnes qui operamini iniquitatem,<br />
quoniam exaudivit Dominus vocem fletus mei.<br />
<sup>10</sup> Exaudivit Dominus deprecationem meam ;<br />
Dominus orationem meam suscepit.<br />
<sup>11</sup> Erubescant, et conturbentur vehementer, omnes inimici mei ;<br />
convertantur, et erubescant valde velociter.</p>
</div>
<div id="section-520" class="section level2">
<h2>7</h2>
<p>Psalmus David, quem cantavit Domino pro verbis Chusi, filii Jemini.</p>
<p><sup>2</sup> Domine Deus meus, in te speravi ;<br />
salvum me fac ex omnibus persequentibus me, et libera me :<br />
<sup>3</sup> nequando rapiat ut leo animam meam,<br />
dum non est qui redimat, neque qui salvum faciat.<br />
<sup>4</sup> Domine Deus meus, si feci istud,<br />
si est iniquitas in manibus meis,<br />
<sup>5</sup> si reddidi retribuentibus mihi mala,<br />
decidam merito ab inimicis meis inanis.<br />
<sup>6</sup> Persequatur inimicus animam meam, et comprehendat ;<br />
et conculcet in terra vitam meam,<br />
et gloriam meam in pulverem deducat.<br />
<sup>7</sup> Exsurge, Domine, in ira tua,<br />
et exaltare in finibus inimicorum meorum :<br />
et exsurge, Domine Deus meus, in præcepto quod mandasti,<br />
<sup>8</sup> et synagoga populorum circumdabit te :<br />
et propter hanc in altum regredere :<br />
<sup>9</sup> Dominus judicat populos.<br />
Judica me, Domine, secundum justitiam meam,<br />
et secundum innocentiam meam super me.<br />
<sup>10</sup> Consumetur nequitia peccatorum, et diriges justum,<br />
scrutans corda et renes, Deus.<br />
<sup>11</sup> Justum adjutorium meum a Domino,<br />
qui salvos facit rectos corde.<br />
<sup>12</sup> Deus judex justus, fortis, et patiens ;<br />
numquid irascitur per singulos dies ?<br />
<sup>13</sup> Nisi conversi fueritis, gladium suum vibrabit ;<br />
arcum suum tetendit, et paravit illum.<br />
<sup>14</sup> Et in eo paravit vasa mortis,<br />
sagittas suas ardentibus effecit.<br />
<sup>15</sup> Ecce parturiit injustitiam ;<br />
concepit dolorem, et peperit iniquitatem.<br />
<sup>16</sup> Lacum aperuit, et effodit eum ;<br />
et incidit in foveam quam fecit.<br />
<sup>17</sup> Convertetur dolor ejus in caput ejus,<br />
et in verticem ipsius iniquitas ejus descendet.<br />
<sup>18</sup> Confitebor Domino secundum justitiam ejus,<br />
et psallam nomini Domini altissimi.</p>
</div>
<div id="section-521" class="section level2">
<h2>8</h2>
<p>In finem, pro torcularibus. Psalmus David.</p>
<p><sup>2</sup> Domine, Dominus noster,<br />
quam admirabile est nomen tuum in universa terra !<br />
quoniam elevata est magnificentia tua super cælos.<br />
<sup>3</sup> Ex ore infantium et lactentium perfecisti laudem propter inimicos tuos,<br />
ut destruas inimicum et ultorem.<br />
<sup>4</sup> Quoniam videbo cælos tuos, opera digitorum tuorum,<br />
lunam et stellas quæ tu fundasti.<br />
<sup>5</sup> Quid est homo, quod memor es ejus ?<br />
aut filius hominis, quoniam visitas eum ?<br />
<sup>6</sup> Minuisti eum paulominus ab angelis ;<br />
gloria et honore coronasti eum ;<br />
<sup>7</sup> et constituisti eum super opera manuum tuarum.<br />
<sup>8</sup> Omnia subjecisti sub pedibus ejus,<br />
oves et boves universas,<br />
insuper et pecora campi,<br />
<sup>9</sup> volucres cæli, et pisces maris<br />
qui perambulant semitas maris.<br />
<sup>10</sup> Domine, Dominus noster,<br />
quam admirabile est nomen tuum in universa terra !</p>
</div>
<div id="section-522" class="section level2">
<h2>9</h2>
<p>In finem, pro occultis filii. Psalmus David.</p>
<p><sup>2</sup> Confitebor tibi, Domine, in toto corde meo ;<br />
narrabo omnia mirabilia tua.<br />
<sup>3</sup> Lætabor et exsultabo in te ;<br />
psallam nomini tuo, Altissime.<br />
<sup>4</sup> In convertendo inimicum meum retrorsum ;<br />
infirmabuntur, et peribunt a facie tua.<br />
<sup>5</sup> Quoniam fecisti judicium meum et causam meam ;<br />
sedisti super thronum, qui judicas justitiam.<br />
<sup>6</sup> Increpasti gentes, et periit impius :<br />
nomen eorum delesti in æternum, et in sæculum sæculi.<br />
<sup>7</sup> Inimici defecerunt frameæ in finem,<br />
et civitates eorum destruxisti.<br />
Periit memoria eorum cum sonitu ;<br />
<sup>8</sup> et Dominus in æternum permanet.<br />
Paravit in judicio thronum suum,<br />
<sup>9</sup> et ipse judicabit orbem terræ in æquitate :<br />
judicabit populos in justitia.<br />
<sup>10</sup> Et factus est Dominus refugium pauperi ;<br />
adjutor in opportunitatibus, in tribulatione.<br />
<sup>11</sup> Et sperent in te qui noverunt nomen tuum,<br />
quoniam non dereliquisti quærentes te, Domine.<br />
<sup>12</sup> Psallite Domino qui habitat in Sion ;<br />
annuntiate inter gentes studia ejus :<br />
<sup>13</sup> quoniam requirens sanguinem eorum recordatus est ;<br />
non est oblitus clamorem pauperum.<br />
<sup>14</sup> Miserere mei, Domine :<br />
vide humilitatem meam de inimicis meis,<br />
<sup>15</sup> qui exaltas me de portis mortis,<br />
ut annuntiem omnes laudationes tuas in portis filiæ Sion :<br />
<sup>16</sup> exsultabo in salutari tuo.<br />
Infixæ sunt gentes in interitu quem fecerunt ;<br />
in laqueo isto quem absconderunt<br />
comprehensus est pes eorum.<br />
<sup>17</sup> Cognoscetur Dominus judicia faciens ;<br />
in operibus manuum suarum comprehensus est peccator.<br />
<sup>18</sup> Convertantur peccatores in infernum,<br />
omnes gentes quæ obliviscuntur Deum.<br />
<sup>19</sup> Quoniam non in finem oblivio erit pauperis ;<br />
patientia pauperum non peribit in finem.<br />
<sup>20</sup> Exsurge, Domine ; non confortetur homo :<br />
judicentur gentes in conspectu tuo.<br />
<sup>21</sup> Constitue, Domine, legislatorem super eos,<br />
ut sciant gentes quoniam homines sunt.<br />
<sup>22</sup> Ut quid, Domine, recessisti longe ;<br />
despicis in opportunitatibus, in tribulatione ?<br />
<sup>23</sup> Dum superbit impius, incenditur pauper :<br />
comprehenduntur in consiliis quibus cogitant.<br />
<sup>24</sup> Quoniam laudatur peccator in desideriis animæ suæ,<br />
et iniquus benedicitur.<br />
<sup>25</sup> Exacerbavit Dominum peccator :<br />
secundum multitudinem iræ suæ, non quæret.<br />
<sup>26</sup> Non est Deus in conspectu ejus ;<br />
inquinatæ sunt viæ illius in omni tempore.<br />
Auferuntur judicia tua a facie ejus ;<br />
omnium inimicorum suorum dominabitur.<br />
<sup>27</sup> Dixit enim in corde suo : Non movebor<br />
a generatione in generationem, sine malo.<br />
<sup>28</sup> Cujus maledictione os plenum est, et amaritudine, et dolo ;<br />
sub lingua ejus labor et dolor.<br />
<sup>29</sup> Sedet in insidiis cum divitibus in occultis,<br />
ut interficiat innocentem.<br />
<sup>30</sup> Oculi ejus in pauperem respiciunt ;<br />
insidiatur in abscondito, quasi leo in spelunca sua.<br />
Insidiatur ut rapiat pauperem ;<br />
rapere pauperem dum attrahit eum.<br />
<sup>31</sup> In laqueo suo humiliabit eum ;<br />
inclinabit se, et cadet cum dominatus fuerit pauperum.<br />
<sup>32</sup> Dixit enim in corde suo : Oblitus est Deus ;<br />
avertit faciem suam, ne videat in finem.<br />
<sup>33</sup> Exsurge, Domine Deus, exaltetur manus tua ;<br />
ne obliviscaris pauperum.<br />
<sup>34</sup> Propter quid irritavit impius Deum ?<br />
dixit enim in corde suo : Non requiret.<br />
<sup>35</sup> Vides, quoniam tu laborem et dolorem consideras,<br />
ut tradas eos in manus tuas.<br />
Tibi derelictus est pauper ;<br />
orphano tu eris adjutor.<br />
<sup>36</sup> Contere brachium peccatoris et maligni ;<br />
quæretur peccatum illius, et non invenietur.<br />
<sup>37</sup> Dominus regnabit in æternum, et in sæculum sæculi ;<br />
peribitis, gentes, de terra illius.<br />
<sup>38</sup> Desiderium pauperum exaudivit Dominus ;<br />
præparationem cordis eorum audivit auris tua :<br />
<sup>39</sup> judicare pupillo et humili,<br />
ut non apponat ultra magnificare se homo super terram.</p>
</div>
<div id="section-523" class="section level2">
<h2>10</h2>
<p>In finem. Psalmus David.</p>
<p><sup>2</sup> In Domino confido ; quomodo dicitis animæ meæ :<br />
Transmigra in montem sicut passer ?<br />
<sup>3</sup> Quoniam ecce peccatores intenderunt arcum ;<br />
paraverunt sagittas suas in pharetra,<br />
ut sagittent in obscuro rectos corde :<br />
<sup>4</sup> quoniam quæ perfecisti destruxerunt ;<br />
justus autem, quid fecit ?<br />
<sup>5</sup> Dominus in templo sancto suo ;<br />
Dominus in cælo sedes ejus.<br />
Oculi ejus in pauperem respiciunt ;<br />
palpebræ ejus interrogant filios hominum.<br />
<sup>6</sup> Dominus interrogat justum et impium ;<br />
qui autem diligit iniquitatem, odit animam suam.<br />
<sup>7</sup> Pluet super peccatores laqueos ;<br />
ignis et sulphur, et spiritus procellarum, pars calicis eorum.<br />
<sup>8</sup> Quoniam justus Dominus, et justitias dilexit :<br />
æquitatem vidit vultus ejus.</p>
</div>
<div id="section-524" class="section level2">
<h2>11</h2>
<p>In finem, pro octava. Psalmus David.</p>
<p><sup>2</sup> Salvum me fac, Domine, quoniam defecit sanctus,<br />
quoniam diminutæ sunt veritates a filiis hominum.<br />
<sup>3</sup> Vana locuti sunt unusquisque ad proximum suum ;<br />
labia dolosa, in corde et corde locuti sunt.<br />
<sup>4</sup> Disperdat Dominus universa labia dolosa,<br />
et linguam magniloquam.<br />
<sup>5</sup> Qui dixerunt : Linguam nostram magnificabimus ;<br />
labia nostra a nobis sunt.<br />
Quis noster dominus est ?<br />
<sup>6</sup> Propter miseriam inopum, et gemitum pauperum,<br />
nunc exsurgam, dicit Dominus.<br />
Ponam in salutari ;<br />
fiducialiter agam in eo.<br />
<sup>7</sup> Eloquia Domini, eloquia casta ; argentum igne examinatum,<br />
probatum terræ, purgatum septuplum.<br />
<sup>8</sup> Tu, Domine, servabis nos,<br />
et custodies nos a generatione hac in æternum.<br />
<sup>9</sup> In circuitu impii ambulant :<br />
secundum altitudinem tuam multiplicasti filios hominum.</p>
</div>
<div id="section-525" class="section level2">
<h2>12</h2>
<p>In finem. Psalmus David. Usquequo, Domine, oblivisceris me in finem ?<br />
usquequo avertis faciem tuam a me ?<br />
<sup>2</sup> quamdiu ponam consilia in anima mea ;<br />
dolorem in corde meo per diem ?<br />
<sup>3</sup> usquequo exaltabitur inimicus meus super me ?<br />
<sup>4</sup> Respice, et exaudi me, Domine Deus meus.<br />
Illumina oculos meos, ne umquam obdormiam in morte ;<br />
<sup>5</sup> nequando dicat inimicus meus : Prævalui adversus eum.<br />
Qui tribulant me exsultabunt si motus fuero ;<br />
<sup>6</sup> ego autem in misericordia tua speravi.<br />
Exsultabit cor meum in salutari tuo.<br />
Cantabo Domino qui bona tribuit mihi ;<br />
et psallam nomini Domini altissimi.</p>
</div>
<div id="section-526" class="section level2">
<h2>13</h2>
<p>In finem. Psalmus David. Dixit insipiens in corde suo : Non est Deus.<br />
Corrupti sunt, et abominabiles facti sunt in studiis suis ;<br />
non est qui faciat bonum, non est usque ad unum.<br />
<sup>2</sup> Dominus de cælo prospexit super filios hominum,<br />
ut videat si est intelligens, aut requirens Deum.<br />
<sup>3</sup> Omnes declinaverunt, simul inutiles facti sunt.<br />
Non est qui faciat bonum, non est usque ad unum.<br />
Sepulchrum patens est guttur eorum ;<br />
linguis suis dolose agebant.<br />
Venenum aspidum sub labiis eorum,<br />
quorum os maledictione et amaritudine plenum est ;<br />
veloces pedes eorum ad effundendum sanguinem.<br />
Contritio et infelicitas in viis eorum,<br />
et viam pacis non cognoverunt ;<br />
non est timor Dei ante oculos eorum.<br />
<sup>4</sup> Nonne cognoscent omnes qui operantur iniquitatem,<br />
qui devorant plebem meam sicut escam panis ?<br />
<sup>5</sup> Dominum non invocaverunt ;<br />
illic trepidaverunt timore, ubi non erat timor.<br />
<sup>6</sup> Quoniam Dominus in generatione justa est :<br />
consilium inopis confudistis,<br />
quoniam Dominus spes ejus est.<br />
<sup>7</sup> Quis dabit ex Sion salutare Israël ?<br />
Cum averterit Dominus captivitatem plebis suæ,<br />
exsultabit Jacob, et lætabitur Israël.</p>
</div>
<div id="section-527" class="section level2">
<h2>14</h2>
<p>Psalmus David. Domine, quis habitabit in tabernaculo tuo ?<br />
aut quis requiescet in monte sancto tuo ?<br />
<sup>2</sup> Qui ingreditur sine macula,<br />
et operatur justitiam ;<br />
<sup>3</sup> qui loquitur veritatem in corde suo :<br />
qui non egit dolum in lingua sua,<br />
nec fecit proximo suo malum,<br />
et opprobrium non accepit adversus proximos suos.<br />
<sup>4</sup> Ad nihilum deductus est in conspectu ejus malignus ;<br />
timentes autem Dominum glorificat.<br />
Qui jurat proximo suo, et non decipit ;<br />
<sup>5</sup> qui pecuniam suam non dedit ad usuram,<br />
et munera super innocentem non accepit :<br />
qui facit hæc non movebitur in æternum.</p>
</div>
<div id="section-528" class="section level2">
<h2>15</h2>
<p>Tituli inscriptio, ipsi David. Conserva me, Domine, quoniam speravi in te.<br />
<sup>2</sup> Dixi Domino : Deus meus es tu,<br />
quoniam bonorum meorum non eges.<br />
<sup>3</sup> Sanctis qui sunt in terra ejus,<br />
mirificavit omnes voluntates meas in eis.<br />
<sup>4</sup> Multiplicatæ sunt infirmitates eorum :<br />
postea acceleraverunt.<br />
Non congregabo conventicula eorum de sanguinibus,<br />
nec memor ero nominum eorum per labia mea.<br />
<sup>5</sup> Dominus pars hæreditatis meæ, et calicis mei :<br />
tu es qui restitues hæreditatem meam mihi.<br />
<sup>6</sup> Funes ceciderunt mihi in præclaris ;<br />
etenim hæreditas mea præclara est mihi.<br />
<sup>7</sup> Benedicam Dominum qui tribuit mihi intellectum ;<br />
insuper et usque ad noctem increpuerunt me renes mei.<br />
<sup>8</sup> Providebam Dominum in conspectu meo semper :<br />
quoniam a dextris est mihi, ne commovear.<br />
<sup>9</sup> Propter hoc lætatum est cor meum, et exsultavit lingua mea ;<br />
insuper et caro mea requiescet in spe.<br />
<sup>10</sup> Quoniam non derelinques animam meam in inferno,<br />
nec dabis sanctum tuum videre corruptionem.<br />
Notas mihi fecisti vias vitæ ;<br />
adimplebis me lætitia cum vultu tuo :<br />
delectationes in dextera tua usque in finem.</p>
</div>
<div id="section-529" class="section level2">
<h2>16</h2>
<p>Oratio David. Exaudi, Domine, justitiam meam ;<br />
intende deprecationem meam.<br />
Auribus percipe orationem meam,<br />
non in labiis dolosis.<br />
<sup>2</sup> De vultu tuo judicium meum prodeat ;<br />
oculi tui videant æquitates.<br />
<sup>3</sup> Probasti cor meum, et visitasti nocte ;<br />
igne me examinasti, et non est inventa in me iniquitas.<br />
<sup>4</sup> Ut non loquatur os meum opera hominum :<br />
propter verba labiorum tuorum, ego custodivi vias duras.<br />
<sup>5</sup> Perfice gressus meos in semitis tuis,<br />
ut non moveantur vestigia mea.<br />
<sup>6</sup> Ego clamavi, quoniam exaudisti me, Deus ;<br />
inclina aurem tuam mihi, et exaudi verba mea.<br />
<sup>7</sup> Mirifica misericordias tuas,<br />
qui salvos facis sperantes in te.<br />
<sup>8</sup> A resistentibus dexteræ tuæ custodi me<br />
ut pupillam oculi.<br />
Sub umbra alarum tuarum protege me<br />
<sup>9</sup> a facie impiorum qui me afflixerunt.<br />
Inimici mei animam meam circumdederunt ;<br />
<sup>10</sup> adipem suum concluserunt :<br />
os eorum locutum est superbiam.<br />
<sup>11</sup> Projicientes me nunc circumdederunt me ;<br />
oculos suos statuerunt declinare in terram.<br />
<sup>12</sup> Susceperunt me sicut leo paratus ad prædam,<br />
et sicut catulus leonis habitans in abditis.<br />
<sup>13</sup> Exsurge, Domine : præveni eum, et supplanta eum :<br />
eripe animam meam ab impio ;<br />
frameam tuam <sup>14</sup> ab inimicis manus tuæ.<br />
Domine, a paucis de terra divide eos in vita eorum ;<br />
de absconditis tuis adimpletus est venter eorum.<br />
Saturati sunt filiis,<br />
et dimiserunt reliquias suas parvulis suis.<br />
<sup>15</sup> Ego autem in justitia apparebo conspectui tuo ;<br />
satiabor cum apparuerit gloria tua.</p>
</div>
<div id="section-530" class="section level2">
<h2>17</h2>
<p>In finem. Puero Domini David, qui locutus est Domino verba cantici hujus, in die qua eripuit eum Dominus de manu omnium inimicorum ejus, et de manu Saul, et dixit :</p>
<p><sup>2</sup> Diligam te, Domine, fortitudo mea.<br />
<sup>3</sup> Dominus firmamentum meum, et refugium meum, et liberator meus.<br />
Deus meus adjutor meus, et sperabo in eum ;<br />
protector meus, et cornu salutis meæ, et susceptor meus.<br />
<sup>4</sup> Laudans invocabo Dominum,<br />
et ab inimicis meis salvus ero.<br />
<sup>5</sup> Circumdederunt me dolores mortis,<br />
et torrentes iniquitatis conturbaverunt me.<br />
<sup>6</sup> Dolores inferni circumdederunt me ;<br />
præoccupaverunt me laquei mortis.<br />
<sup>7</sup> In tribulatione mea invocavi Dominum,<br />
et ad Deum meum clamavi :<br />
et exaudivit de templo sancto suo vocem meam ;<br />
et clamor meus in conspectu ejus introivit in aures ejus.<br />
<sup>8</sup> Commota est, et contremuit terra ;<br />
fundamenta montium conturbata sunt, et commota sunt :<br />
quoniam iratus est eis.<br />
<sup>9</sup> Ascendit fumus in ira ejus,<br />
et ignis a facie ejus exarsit ;<br />
carbones succensi sunt ab eo.<br />
<sup>10</sup> Inclinavit cælos, et descendit,<br />
et caligo sub pedibus ejus.<br />
<sup>11</sup> Et ascendit super cherubim, et volavit ;<br />
volavit super pennas ventorum.<br />
<sup>12</sup> Et posuit tenebras latibulum suum ;<br />
in circuitu ejus tabernaculum ejus,<br />
tenebrosa aqua in nubibus aëris.<br />
<sup>13</sup> Præ fulgore in conspectu ejus nubes transierunt ;<br />
grando et carbones ignis.<br />
<sup>14</sup> Et intonuit de cælo Dominus,<br />
et Altissimus dedit vocem suam :<br />
grando et carbones ignis.<br />
<sup>15</sup> Et misit sagittas suas, et dissipavit eos ;<br />
fulgura multiplicavit, et conturbavit eos.<br />
<sup>16</sup> Et apparuerunt fontes aquarum,<br />
et revelata sunt fundamenta orbis terrarum,<br />
ab increpatione tua, Domine,<br />
ab inspiratione spiritus iræ tuæ.<br />
<sup>17</sup> Misit de summo, et accepit me ;<br />
et assumpsit me de aquis multis.<br />
<sup>18</sup> Eripuit me de inimicis meis fortissimis, et ab his qui oderunt me.<br />
Quoniam confortati sunt super me ;<br />
<sup>19</sup> prævenerunt me in die afflictionis meæ :<br />
et factus est Dominus protector meus.<br />
<sup>20</sup> Et eduxit me in latitudinem ;<br />
salvum me fecit, quoniam voluit me,<br />
<sup>21</sup> et retribuet mihi Dominus secundum justitiam meam,<br />
et secundum puritatem manuum mearum retribuet mihi :<br />
<sup>22</sup> quia custodivi vias Domini,<br />
nec impie gessi a Deo meo ;<br />
<sup>23</sup> quoniam omnia judicia ejus in conspectu meo,<br />
et justitias ejus non repuli a me.<br />
<sup>24</sup> Et ero immaculatus cum eo ;<br />
et observabo me ab iniquitate mea.<br />
<sup>25</sup> Et retribuet mihi Dominus secundum justitiam meam,<br />
et secundum puritatem manuum mearum in conspectu oculorum ejus.<br />
<sup>26</sup> Cum sancto sanctus eris,<br />
et cum viro innocente innocens eris,<br />
<sup>27</sup> et cum electo electus eris,<br />
et cum perverso perverteris.<br />
<sup>28</sup> Quoniam tu populum humilem salvum facies,<br />
et oculos superborum humiliabis.<br />
<sup>29</sup> Quoniam tu illuminas lucernam meam, Domine ;<br />
Deus meus, illumina tenebras meas.<br />
<sup>30</sup> Quoniam in te eripiar a tentatione ;<br />
et in Deo meo transgrediar murum.<br />
<sup>31</sup> Deus meus, impolluta via ejus ;<br />
eloquia Domini igne examinata :<br />
protector est omnium sperantium in se.<br />
<sup>32</sup> Quoniam quis deus præter Dominum ?<br />
aut quis deus præter Deum nostrum ?<br />
<sup>33</sup> Deus qui præcinxit me virtute,<br />
et posuit immaculatam viam meam ;<br />
<sup>34</sup> qui perfecit pedes meos tamquam cervorum,<br />
et super excelsa statuens me ;<br />
<sup>35</sup> qui docet manus meas ad prælium.<br />
Et posuisti, ut arcum æreum, brachia mea,<br />
<sup>36</sup> et dedisti mihi protectionem salutis tuæ :<br />
et dextera tua suscepit me,<br />
et disciplina tua correxit me in finem,<br />
et disciplina tua ipsa me docebit.<br />
<sup>37</sup> Dilatasti gressus meos subtus me,<br />
et non sunt infirmata vestigia mea.<br />
<sup>38</sup> Persequar inimicos meos, et comprehendam illos ;<br />
et non convertar donec deficiant.<br />
<sup>39</sup> Confringam illos, nec poterunt stare ;<br />
cadent subtus pedes meos.<br />
<sup>40</sup> Et præcinxisti me virtute ad bellum,<br />
et supplantasti insurgentes in me subtus me.<br />
<sup>41</sup> Et inimicos meos dedisti mihi dorsum,<br />
et odientes me disperdidisti.<br />
<sup>42</sup> Clamaverunt, nec erat qui salvos faceret ;<br />
ad Dominum, nec exaudivit eos.<br />
<sup>43</sup> Et comminuam eos ut pulverem ante faciem venti ;<br />
ut lutum platearum delebo eos.<br />
<sup>44</sup> Eripies me de contradictionibus populi ;<br />
constitues me in caput gentium.<br />
<sup>45</sup> Populus quem non cognovi servivit mihi ;<br />
in auditu auris obedivit mihi.<br />
<sup>46</sup> Filii alieni mentiti sunt mihi,<br />
filii alieni inveterati sunt,<br />
et claudicaverunt a semitis suis.<br />
<sup>47</sup> Vivit Dominus, et benedictus Deus meus,<br />
et exaltetur Deus salutis meæ.<br />
<sup>48</sup> Deus qui das vindictas mihi,<br />
et subdis populos sub me ;<br />
liberator meus de inimicis meis iracundis.<br />
<sup>49</sup> Et ab insurgentibus in me exaltabis me ;<br />
a viro iniquo eripies me.<br />
<sup>50</sup> Propterea confitebor tibi in nationibus, Domine,<br />
et nomini tuo psalmum dicam ;<br />
<sup>51</sup> magnificans salutes regis ejus,<br />
et faciens misericordiam christo suo David,<br />
et semini ejus usque in sæculum.</p>
</div>
<div id="section-531" class="section level2">
<h2>18</h2>
<p>In finem. Psalmus David.</p>
<p><sup>2</sup> Cæli enarrant gloriam Dei,<br />
et opera manuum ejus annuntiat firmamentum.<br />
<sup>3</sup> Dies diei eructat verbum,<br />
et nox nocti indicat scientiam.<br />
<sup>4</sup> Non sunt loquelæ, neque sermones,<br />
quorum non audiantur voces eorum.<br />
<sup>5</sup> In omnem terram exivit sonus eorum,<br />
et in fines orbis terræ verba eorum.<br />
<sup>6</sup> In sole posuit tabernaculum suum ;<br />
et ipse tamquam sponsus procedens de thalamo suo.<br />
Exsultavit ut gigas ad currendam viam ;<br />
<sup>7</sup> a summo cælo egressio ejus.<br />
Et occursus ejus usque ad summum ejus ;<br />
nec est qui se abscondat a calore ejus.<br />
<sup>8</sup> Lex Domini immaculata, convertens animas ;<br />
testimonium Domini fidele, sapientiam præstans parvulis.<br />
<sup>9</sup> Justitiæ Domini rectæ, lætificantes corda ;<br />
præceptum Domini lucidum, illuminans oculos.<br />
<sup>10</sup> Timor Domini sanctus, permanens in sæculum sæculi ;<br />
judicia Domini vera, justificata in semetipsa,<br />
<sup>11</sup> desiderabilia super aurum et lapidem pretiosum multum,<br />
et dulciora super mel et favum.<br />
<sup>12</sup> Etenim servus tuus custodit ea ;<br />
in custodiendis illis retributio multa.<br />
<sup>13</sup> Delicta quis intelligit ?<br />
ab occultis meis munda me ;<br />
<sup>14</sup> et ab alienis parce servo tuo.<br />
Si mei non fuerint dominati, tunc immaculatus ero,<br />
et emundabor a delicto maximo.<br />
<sup>15</sup> Et erunt ut complaceant eloquia oris mei,<br />
et meditatio cordis mei in conspectu tuo semper.<br />
Domine, adjutor meus, et redemptor meus.</p>
</div>
<div id="section-532" class="section level2">
<h2>19</h2>
<p>In finem. Psalmus David.</p>
<p><sup>2</sup> Exaudiat te Dominus in die tribulationis ;<br />
protegat te nomen Dei Jacob.<br />
<sup>3</sup> Mittat tibi auxilium de sancto,<br />
et de Sion tueatur te.<br />
<sup>4</sup> Memor sit omnis sacrificii tui,<br />
et holocaustum tuum pingue fiat.<br />
<sup>5</sup> Tribuat tibi secundum cor tuum,<br />
et omne consilium tuum confirmet.<br />
<sup>6</sup> Lætabimur in salutari tuo ;<br />
et in nomine Dei nostri magnificabimur.<br />
<sup>7</sup> Impleat Dominus omnes petitiones tuas ;<br />
nunc cognovi quoniam salvum fecit Dominus christum suum.<br />
Exaudiet illum de cælo sancto suo,<br />
in potentatibus salus dexteræ ejus.<br />
<sup>8</sup> Hi in curribus, et hi in equis ;<br />
nos autem in nomine Domini Dei nostri invocabimus.<br />
<sup>9</sup> Ipsi obligati sunt, et ceciderunt ;<br />
nos autem surreximus, et erecti sumus.<br />
<sup>10</sup> Domine, salvum fac regem,<br />
et exaudi nos in die qua invocaverimus te.</p>
</div>
<div id="section-533" class="section level2">
<h2>20</h2>
<p>In finem. Psalmus David.</p>
<p><sup>2</sup> Domine, in virtute tua lætabitur rex,<br />
et super salutare tuum exsultabit vehementer.<br />
<sup>3</sup> Desiderium cordis ejus tribuisti ei,<br />
et voluntate labiorum ejus non fraudasti eum.<br />
<sup>4</sup> Quoniam prævenisti eum in benedictionibus dulcedinis ;<br />
posuisti in capite ejus coronam de lapide pretioso.<br />
<sup>5</sup> Vitam petiit a te, et tribuisti ei longitudinem dierum,<br />
in sæculum, et in sæculum sæculi.<br />
<sup>6</sup> Magna est gloria ejus in salutari tuo ;<br />
gloriam et magnum decorem impones super eum.<br />
<sup>7</sup> Quoniam dabis eum in benedictionem in sæculum sæculi ;<br />
lætificabis eum in gaudio cum vultu tuo.<br />
<sup>8</sup> Quoniam rex sperat in Domino,<br />
et in misericordia Altissimi non commovebitur.<br />
<sup>9</sup> Inveniatur manus tua omnibus inimicis tuis ;<br />
dextera tua inveniat omnes qui te oderunt.<br />
<sup>10</sup> Pones eos ut clibanum ignis in tempore vultus tui :<br />
Dominus in ira sua conturbabit eos,<br />
et devorabit eos ignis.<br />
<sup>11</sup> Fructum eorum de terra perdes,<br />
et semen eorum a filiis hominum,<br />
<sup>12</sup> quoniam declinaverunt in te mala ;<br />
cogitaverunt consilia quæ non potuerunt stabilire.<br />
<sup>13</sup> Quoniam pones eos dorsum ;<br />
in reliquiis tuis præparabis vultum eorum.<br />
<sup>14</sup> Exaltare, Domine, in virtute tua ;<br />
cantabimus et psallemus virtutes tuas.</p>
</div>
<div id="section-534" class="section level2">
<h2>21</h2>
<p>In finem, pro susceptione matutina. Psalmus David.</p>
<p><sup>2</sup> Deus, Deus meus, respice in me : quare me dereliquisti ?<br />
longe a salute mea verba delictorum meorum.<br />
<sup>3</sup> Deus meus, clamabo per diem, et non exaudies ;<br />
et nocte, et non ad insipientiam mihi.<br />
<sup>4</sup> Tu autem in sancto habitas, laus Israël.<br />
<sup>5</sup> In te speraverunt patres nostri ;<br />
speraverunt, et liberasti eos.<br />
<sup>6</sup> Ad te clamaverunt, et salvi facti sunt ;<br />
in te speraverunt, et non sunt confusi.<br />
<sup>7</sup> Ego autem sum vermis, et non homo ;<br />
opprobrium hominum, et abjectio plebis.<br />
<sup>8</sup> Omnes videntes me deriserunt me ;<br />
locuti sunt labiis, et moverunt caput.<br />
<sup>9</sup> Speravit in Domino, eripiat eum :<br />
salvum faciat eum, quoniam vult eum.<br />
<sup>10</sup> Quoniam tu es qui extraxisti me de ventre,<br />
spes mea ab uberibus matris meæ.<br />
<sup>11</sup> In te projectus sum ex utero ;<br />
de ventre matris meæ Deus meus es tu :<br />
<sup>12</sup> ne discesseris a me,<br />
quoniam tribulatio proxima est,<br />
quoniam non est qui adjuvet.<br />
<sup>13</sup> Circumdederunt me vituli multi ;<br />
tauri pingues obsederunt me.<br />
<sup>14</sup> Aperuerunt super me os suum,<br />
sicut leo rapiens et rugiens.<br />
<sup>15</sup> Sicut aqua effusus sum,<br />
et dispersa sunt omnia ossa mea :<br />
factum est cor meum tamquam cera liquescens in medio ventris mei.<br />
<sup>16</sup> Aruit tamquam testa virtus mea,<br />
et lingua mea adhæsit faucibus meis :<br />
et in pulverem mortis deduxisti me.<br />
<sup>17</sup> Quoniam circumdederunt me canes multi ;<br />
concilium malignantium obsedit me.<br />
Foderunt manus meas et pedes meos ;<br />
<sup>18</sup> dinumeraverunt omnia ossa mea.<br />
Ipsi vero consideraverunt et inspexerunt me.<br />
<sup>19</sup> Diviserunt sibi vestimenta mea,<br />
et super vestem meam miserunt sortem.<br />
<sup>20</sup> Tu autem, Domine, ne elongaveris auxilium tuum a me ;<br />
ad defensionem meam conspice.<br />
<sup>21</sup> Erue a framea, Deus, animam meam,<br />
et de manu canis unicam meam.<br />
<sup>22</sup> Salva me ex ore leonis,<br />
et a cornibus unicornium humilitatem meam.<br />
<sup>23</sup> Narrabo nomen tuum fratribus meis ;<br />
in medio ecclesiæ laudabo te.<br />
<sup>24</sup> Qui timetis Dominum, laudate eum ;<br />
universum semen Jacob, glorificate eum.<br />
<sup>25</sup> Timeat eum omne semen Israël,<br />
quoniam non sprevit, neque despexit deprecationem pauperis,<br />
nec avertit faciem suam a me :<br />
et cum clamarem ad eum, exaudivit me.<br />
<sup>26</sup> Apud te laus mea in ecclesia magna ;<br />
vota mea reddam in conspectu timentium eum.<br />
<sup>27</sup> Edent pauperes, et saturabuntur,<br />
et laudabunt Dominum qui requirunt eum :<br />
vivent corda eorum in sæculum sæculi.<br />
<sup>28</sup> Reminiscentur et convertentur ad Dominum universi fines terræ ;<br />
et adorabunt in conspectu ejus universæ familiæ gentium :<br />
<sup>29</sup> quoniam Domini est regnum,<br />
et ipse dominabitur gentium.<br />
<sup>30</sup> Manducaverunt et adoraverunt omnes pingues terræ ;<br />
in conspectu ejus cadent omnes qui descendunt in terram.<br />
<sup>31</sup> Et anima mea illi vivet ;<br />
et semen meum serviet ipsi.<br />
<sup>32</sup> Annuntiabitur Domino generatio ventura ;<br />
et annuntiabunt cæli justitiam ejus<br />
populo qui nascetur, quem fecit Dominus.</p>
</div>
<div id="section-535" class="section level2">
<h2>22</h2>
<p>Psalmus David. Dominus regit me, et nihil mihi deerit :<br />
<sup>2</sup> in loco pascuæ, ibi me collocavit.<br />
Super aquam refectionis educavit me ;<br />
<sup>3</sup> animam meam convertit.<br />
Deduxit me super semitas justitiæ<br />
propter nomen suum.<br />
<sup>4</sup> Nam etsi ambulavero in medio umbræ mortis,<br />
non timebo mala, quoniam tu mecum es.<br />
Virga tua, et baculus tuus,<br />
ipsa me consolata sunt.<br />
<sup>5</sup> Parasti in conspectu meo mensam<br />
adversus eos qui tribulant me ;<br />
impinguasti in oleo caput meum :<br />
et calix meus inebrians, quam præclarus est !<br />
<sup>6</sup> Et misericordia tua subsequetur me<br />
omnibus diebus vitæ meæ ;<br />
et ut inhabitem in domo Domini<br />
in longitudinem dierum.</p>
</div>
<div id="section-536" class="section level2">
<h2>23</h2>
<p>Prima sabbati. Psalmus David. Domini est terra, et plenitudo ejus ;<br />
orbis terrarum, et universi qui habitant in eo.<br />
<sup>2</sup> Quia ipse super maria fundavit eum,<br />
et super flumina præparavit eum.<br />
<sup>3</sup> Quis ascendet in montem Domini ?<br />
aut quis stabit in loco sancto ejus ?<br />
<sup>4</sup> Innocens manibus et mundo corde,<br />
qui non accepit in vano animam suam,<br />
nec juravit in dolo proximo suo :<br />
<sup>5</sup> hic accipiet benedictionem a Domino,<br />
et misericordiam a Deo salutari suo.<br />
<sup>6</sup> Hæc est generatio quærentium eum,<br />
quærentium faciem Dei Jacob.<br />
<sup>7</sup> Attollite portas, principes, vestras,<br />
et elevamini, portæ æternales,<br />
et introibit rex gloriæ.<br />
<sup>8</sup> Quis est iste rex gloriæ ?<br />
Dominus fortis et potens,<br />
Dominus potens in prælio.<br />
<sup>9</sup> Attollite portas, principes, vestras,<br />
et elevamini, portæ æternales,<br />
et introibit rex gloriæ.<br />
<sup>10</sup> Quis est iste rex gloriæ ?<br />
Dominus virtutum ipse est rex gloriæ.</p>
</div>
<div id="section-537" class="section level2">
<h2>24</h2>
<p>In finem. Psalmus David. Ad te, Domine, levavi animam meam :<br />
<sup>2</sup> Deus meus, in te confido ; non erubescam.<br />
<sup>3</sup> Neque irrideant me inimici mei :<br />
etenim universi qui sustinent te, non confundentur.<br />
<sup>4</sup> Confundantur omnes iniqua agentes supervacue.<br />
Vias tuas, Domine, demonstra mihi,<br />
et semitas tuas edoce me.<br />
<sup>5</sup> Dirige me in veritate tua, et doce me,<br />
quia tu es Deus salvator meus,<br />
et te sustinui tota die.<br />
<sup>6</sup> Reminiscere miserationum tuarum, Domine,<br />
et misericordiarum tuarum quæ a sæculo sunt.<br />
<sup>7</sup> Delicta juventutis meæ, et ignorantias meas, ne memineris.<br />
Secundum misericordiam tuam memento mei tu,<br />
propter bonitatem tuam, Domine.<br />
<sup>8</sup> Dulcis et rectus Dominus ;<br />
propter hoc legem dabit delinquentibus in via.<br />
<sup>9</sup> Diriget mansuetos in judicio ;<br />
docebit mites vias suas.<br />
<sup>10</sup> Universæ viæ Domini, misericordia et veritas,<br />
requirentibus testamentum ejus et testimonia ejus.<br />
<sup>11</sup> Propter nomen tuum, Domine,<br />
propitiaberis peccato meo ; multum est enim.<br />
<sup>12</sup> Quis est homo qui timet Dominum ?<br />
legem statuit ei in via quam elegit.<br />
<sup>13</sup> Anima ejus in bonis demorabitur,<br />
et semen ejus hæreditabit terram.<br />
<sup>14</sup> Firmamentum est Dominus timentibus eum ;<br />
et testamentum ipsius ut manifestetur illis.<br />
<sup>15</sup> Oculi mei semper ad Dominum,<br />
quoniam ipse evellet de laqueo pedes meos.<br />
<sup>16</sup> Respice in me, et miserere mei,<br />
quia unicus et pauper sum ego.<br />
<sup>17</sup> Tribulationes cordis mei multiplicatæ sunt :<br />
de necessitatibus meis erue me.<br />
<sup>18</sup> Vide humilitatem meam et laborem meum,<br />
et dimitte universa delicta mea.<br />
<sup>19</sup> Respice inimicos meos, quoniam multiplicati sunt,<br />
et odio iniquo oderunt me.<br />
<sup>20</sup> Custodi animam meam, et erue me :<br />
non erubescam, quoniam speravi in te.<br />
<sup>21</sup> Innocentes et recti adhæserunt mihi,<br />
quia sustinui te.<br />
<sup>22</sup> Libera, Deus, Israël<br />
ex omnibus tribulationibus suis.</p>
</div>
<div id="section-538" class="section level2">
<h2>25</h2>
<p>In finem. Psalmus David. Judica me, Domine, quoniam ego in innocentia mea ingressus sum,<br />
et in Domino sperans non infirmabor.<br />
<sup>2</sup> Proba me, Domine, et tenta me ;<br />
ure renes meos et cor meum.<br />
<sup>3</sup> Quoniam misericordia tua ante oculos meos est,<br />
et complacui in veritate tua.<br />
<sup>4</sup> Non sedi cum concilio vanitatis,<br />
et cum iniqua gerentibus non introibo.<br />
<sup>5</sup> Odivi ecclesiam malignantium,<br />
et cum impiis non sedebo.<br />
<sup>6</sup> Lavabo inter innocentes manus meas,<br />
et circumdabo altare tuum, Domine :<br />
<sup>7</sup> ut audiam vocem laudis,<br />
et enarrem universa mirabilia tua.<br />
<sup>8</sup> Domine, dilexi decorem domus tuæ,<br />
et locum habitationis gloriæ tuæ.<br />
<sup>9</sup> Ne perdas cum impiis, Deus, animam meam,<br />
et cum viris sanguinum vitam meam :<br />
<sup>10</sup> in quorum manibus iniquitates sunt ;<br />
dextera eorum repleta est muneribus.<br />
<sup>11</sup> Ego autem in innocentia mea ingressus sum ;<br />
redime me, et miserere mei.<br />
<sup>12</sup> Pes meus stetit in directo ;<br />
in ecclesiis benedicam te, Domine.</p>
</div>
<div id="section-539" class="section level2">
<h2>26</h2>
<p>Psalmus David, priusquam liniretur. Dominus illuminatio mea et salus mea : quem timebo ?<br />
Dominus protector vitæ meæ :<br />
a quo trepidabo ?<br />
<sup>2</sup> Dum appropiant super me nocentes ut edant carnes meas,<br />
qui tribulant me inimici mei,<br />
ipsi infirmati sunt et ceciderunt.<br />
<sup>3</sup> Si consistant adversum me castra, non timebit cor meum ;<br />
si exsurgat adversum me prælium, in hoc ego sperabo.<br />
<sup>4</sup> Unam petii a Domino, hanc requiram,<br />
ut inhabitem in domo Domini omnibus diebus vitæ meæ ;<br />
ut videam voluptatem Domini, et visitem templum ejus.<br />
<sup>5</sup> Quoniam abscondit me in tabernaculo suo ;<br />
in die malorum protexit me in abscondito tabernaculi sui.<br />
<sup>6</sup> In petra exaltavit me,<br />
et nunc exaltavit caput meum super inimicos meos.<br />
Circuivi, et immolavi in tabernaculo ejus hostiam vociferationis ;<br />
cantabo, et psalmum dicam Domino.<br />
<sup>7</sup> Exaudi, Domine, vocem meam, qua clamavi ad te ;<br />
miserere mei, et exaudi me.<br />
<sup>8</sup> Tibi dixit cor meum : Exquisivit te facies mea ;<br />
faciem tuam, Domine, requiram.<br />
<sup>9</sup> Ne avertas faciem tuam a me ;<br />
ne declines in ira a servo tuo.<br />
Adjutor meus esto ; ne derelinquas me,<br />
neque despicias me, Deus salutaris meus.<br />
<sup>10</sup> Quoniam pater meus et mater mea dereliquerunt me ;<br />
Dominus autem assumpsit me.<br />
<sup>11</sup> Legem pone mihi, Domine, in via tua,<br />
et dirige me in semitam rectam, propter inimicos meos.<br />
<sup>12</sup> Ne tradideris me in animas tribulantium me,<br />
quoniam insurrexerunt in me testes iniqui,<br />
et mentita est iniquitas sibi.<br />
<sup>13</sup> Credo videre bona Domini in terra viventium.<br />
<sup>14</sup> Expecta Dominum, viriliter age :<br />
et confortetur cor tuum, et sustine Dominum.</p>
</div>
<div id="section-540" class="section level2">
<h2>27</h2>
<p>Psalmus ipsi David. Ad te, Domine, clamabo ; Deus meus, ne sileas a me :<br />
nequando taceas a me, et assimilabor descendentibus in lacum.<br />
<sup>2</sup> Exaudi, Domine, vocem deprecationis meæ dum oro ad te ;<br />
dum extollo manus meas ad templum sanctum tuum.<br />
<sup>3</sup> Ne simul trahas me cum peccatoribus,<br />
et cum operantibus iniquitatem ne perdas me ;<br />
qui loquuntur pacem cum proximo suo,<br />
mala autem in cordibus eorum.<br />
<sup>4</sup> Da illis secundum opera eorum,<br />
et secundum nequitiam adinventionum ipsorum.<br />
Secundum opera manuum eorum tribue illis ;<br />
redde retributionem eorum ipsis.<br />
<sup>5</sup> Quoniam non intellexerunt opera Domini,<br />
et in opera manuum ejus destrues illos,<br />
et non ædificabis eos.<br />
<sup>6</sup> Benedictus Dominus,<br />
quoniam exaudivit vocem deprecationis meæ.<br />
<sup>7</sup> Dominus adjutor meus et protector meus ;<br />
in ipso speravit cor meum, et adjutus sum :<br />
et refloruit caro mea,<br />
et ex voluntate mea confitebor ei.<br />
<sup>8</sup> Dominus fortitudo plebis suæ,<br />
et protector salvationum christi sui est.<br />
<sup>9</sup> Salvum fac populum tuum, Domine, et benedic hæreditati tuæ ;<br />
et rege eos, et extolle illos usque in æternum.</p>
</div>
<div id="section-541" class="section level2">
<h2>28</h2>
<p>Psalmus David, in consummatione tabernaculi. Afferte Domino, filii Dei,<br />
afferte Domino filios arietum.<br />
<sup>2</sup> Afferte Domino gloriam et honorem ;<br />
afferte Domino gloriam nomini ejus ;<br />
adorate Dominum in atrio sancto ejus.<br />
<sup>3</sup> Vox Domini super aquas ;<br />
Deus majestatis intonuit :<br />
Dominus super aquas multas.<br />
<sup>4</sup> Vox Domini in virtute ;<br />
vox Domini in magnificentia.<br />
<sup>5</sup> Vox Domini confringentis cedros,<br />
et confringet Dominus cedros Libani :<br />
<sup>6</sup> et comminuet eas, tamquam vitulum Libani,<br />
et dilectus quemadmodum filius unicornium.<br />
<sup>7</sup> Vox Domini intercidentis flammam ignis ;<br />
<sup>8</sup> vox Domini concutientis desertum :<br />
et commovebit Dominus desertum Cades.<br />
<sup>9</sup> Vox Domini præparantis cervos :<br />
et revelabit condensa,<br />
et in templo ejus omnes dicent gloriam.<br />
<sup>10</sup> Dominus diluvium inhabitare facit,<br />
et sedebit Dominus rex in æternum.<br />
<sup>11</sup> Dominus virtutem populo suo dabit ;<br />
Dominus benedicet populo suo in pace.</p>
</div>
<div id="section-542" class="section level2">
<h2>29</h2>
<p>Psalmus cantici, in dedicatione domus David.</p>
<p><sup>2</sup> Exaltabo te, Domine, quoniam suscepisti me,<br />
nec delectasti inimicos meos super me.<br />
<sup>3</sup> Domine Deus meus, clamavi ad te, et sanasti me.<br />
<sup>4</sup> Domine, eduxisti ab inferno animam meam ;<br />
salvasti me a descendentibus in lacum.<br />
<sup>5</sup> Psallite Domino, sancti ejus ;<br />
et confitemini memoriæ sanctitatis ejus.<br />
<sup>6</sup> Quoniam ira in indignatione ejus,<br />
et vita in voluntate ejus :<br />
ad vesperum demorabitur fletus,<br />
et ad matutinum lætitia.<br />
<sup>7</sup> Ego autem dixi in abundantia mea :<br />
Non movebor in æternum.<br />
<sup>8</sup> Domine, in voluntate tua præstitisti decori meo virtutem ;<br />
avertisti faciem tuam a me, et factus sum conturbatus.<br />
<sup>9</sup> Ad te, Domine, clamabo,<br />
et ad Deum meum deprecabor.<br />
<sup>10</sup> Quæ utilitas in sanguine meo,<br />
dum descendo in corruptionem ?<br />
numquid confitebitur tibi pulvis,<br />
aut annuntiabit veritatem tuam ?<br />
<sup>11</sup> Audivit Dominus, et misertus est mei ;<br />
Dominus factus est adjutor meus.<br />
<sup>12</sup> Convertisti planctum meum in gaudium mihi ;<br />
conscidisti saccum meum, et circumdedisti me lætitia :<br />
<sup>13</sup> ut cantet tibi gloria mea, et non compungar.<br />
Domine Deus meus, in æternum confitebor tibi.</p>
</div>
<div id="section-543" class="section level2">
<h2>30</h2>
<p>In finem. Psalmus David, pro extasi.</p>
<p><sup>2</sup> In te, Domine, speravi ;<br />
non confundar in æternum :<br />
in justitia tua libera me.<br />
<sup>3</sup> Inclina ad me aurem tuam ;<br />
accelera ut eruas me.<br />
Esto mihi in Deum protectorem,<br />
et in domum refugii, ut salvum me facias :<br />
<sup>4</sup> quoniam fortitudo mea et refugium meum es tu ;<br />
et propter nomen tuum deduces me et enutries me.<br />
<sup>5</sup> Educes me de laqueo hoc quem absconderunt mihi,<br />
quoniam tu es protector meus.<br />
<sup>6</sup> In manus tuas commendo spiritum meum ;<br />
redemisti me, Domine Deus veritatis.<br />
<sup>7</sup> Odisti observantes vanitates supervacue ;<br />
ego autem in Domino speravi.<br />
<sup>8</sup> Exsultabo, et lætabor in misericordia tua,<br />
quoniam respexisti humilitatem meam ;<br />
salvasti de necessitatibus animam meam.<br />
<sup>9</sup> Nec conclusisti me in manibus inimici :<br />
statuisti in loco spatioso pedes meos.<br />
<sup>10</sup> Miserere mei, Domine, quoniam tribulor ;<br />
conturbatus est in ira oculus meus, anima mea, et venter meus.<br />
<sup>11</sup> Quoniam defecit in dolore vita mea,<br />
et anni mei in gemitibus.<br />
Infirmata est in paupertate virtus mea,<br />
et ossa mea conturbata sunt.<br />
<sup>12</sup> Super omnes inimicos meos factus sum opprobrium,<br />
et vicinis meis valde, et timor notis meis ;<br />
qui videbant me foras fugerunt a me.<br />
<sup>13</sup> Oblivioni datus sum, tamquam mortuus a corde ;<br />
factus sum tamquam vas perditum :<br />
<sup>14</sup> quoniam audivi vituperationem multorum commorantium in circuitu.<br />
In eo dum convenirent simul adversum me,<br />
accipere animam meam consiliati sunt.<br />
<sup>15</sup> Ego autem in te speravi, Domine ;<br />
dixi : Deus meus es tu ;<br />
<sup>16</sup> in manibus tuis sortes meæ :<br />
eripe me de manu inimicorum meorum, et a persequentibus me.<br />
<sup>17</sup> Illustra faciem tuam super servum tuum ;<br />
salvum me fac in misericordia tua.<br />
<sup>18</sup> Domine, non confundar, quoniam invocavi te.<br />
Erubescant impii, et deducantur in infernum ;<br />
<sup>19</sup> muta fiant labia dolosa,<br />
quæ loquuntur adversus justum iniquitatem,<br />
in superbia, et in abusione.<br />
<sup>20</sup> Quam magna multitudo dulcedinis tuæ, Domine,<br />
quam abscondisti timentibus te ;<br />
perfecisti eis qui sperant in te in conspectu filiorum hominum !<br />
<sup>21</sup> Abscondes eos in abscondito faciei tuæ a conturbatione hominum ;<br />
proteges eos in tabernaculo tuo, a contradictione linguarum.<br />
<sup>22</sup> Benedictus Dominus,<br />
quoniam mirificavit misericordiam suam mihi in civitate munita.<br />
<sup>23</sup> Ego autem dixi in excessu mentis meæ :<br />
Projectus sum a facie oculorum tuorum :<br />
ideo exaudisti vocem orationis meæ, dum clamarem ad te.<br />
<sup>24</sup> Diligite Dominum, omnes sancti ejus,<br />
quoniam veritatem requiret Dominus,<br />
et retribuet abundanter facientibus superbiam.<br />
<sup>25</sup> Viriliter agite, et confortetur cor vestrum,<br />
omnes qui speratis in Domino.</p>
</div>
<div id="section-544" class="section level2">
<h2>31</h2>
<p>Ipsi David intellectus. Beati quorum remissæ sunt iniquitates,<br />
et quorum tecta sunt peccata.<br />
<sup>2</sup> Beatus vir cui non imputavit Dominus peccatum,<br />
nec est in spiritu ejus dolus.<br />
<sup>3</sup> Quoniam tacui, inveteraverunt ossa mea,<br />
dum clamarem tota die.<br />
<sup>4</sup> Quoniam die ac nocte gravata est super me manus tua,<br />
conversus sum in ærumna mea, dum configitur spina.<br />
<sup>5</sup> Delictum meum cognitum tibi feci,<br />
et injustitiam meam non abscondi.<br />
Dixi : Confitebor adversum me injustitiam meam Domino ;<br />
et tu remisisti impietatem peccati mei.<br />
<sup>6</sup> Pro hac orabit ad te omnis sanctus<br />
in tempore opportuno.<br />
Verumtamen in diluvio aquarum multarum,<br />
ad eum non approximabunt.<br />
<sup>7</sup> Tu es refugium meum a tribulatione quæ circumdedit me ;<br />
exsultatio mea, erue me a circumdantibus me.<br />
<sup>8</sup> Intellectum tibi dabo, et instruam te in via hac qua gradieris ;<br />
firmabo super te oculos meos.<br />
<sup>9</sup> Nolite fieri sicut equus et mulus,<br />
quibus non est intellectus.<br />
In camo et freno maxillas eorum constringe,<br />
qui non approximant ad te.<br />
<sup>10</sup> Multa flagella peccatoris ;<br />
sperantem autem in Domino misericordia circumdabit.<br />
<sup>11</sup> Lætamini in Domino, et exsultate, justi ;<br />
et gloriamini, omnes recti corde.</p>
</div>
<div id="section-545" class="section level2">
<h2>32</h2>
<p>Psalmus David. Exsultate, justi, in Domino ;<br />
rectos decet collaudatio.<br />
<sup>2</sup> Confitemini Domino in cithara ;<br />
in psalterio decem chordarum psallite illi.<br />
<sup>3</sup> Cantate ei canticum novum ;<br />
bene psallite ei in vociferatione.<br />
<sup>4</sup> Quia rectum est verbum Domini,<br />
et omnia opera ejus in fide.<br />
<sup>5</sup> Diligit misericordiam et judicium ;<br />
misericordia Domini plena est terra.<br />
<sup>6</sup> Verbo Domini cæli firmati sunt,<br />
et spiritu oris ejus omnis virtus eorum.<br />
<sup>7</sup> Congregans sicut in utre aquas maris ;<br />
ponens in thesauris abyssos.<br />
<sup>8</sup> Timeat Dominum omnis terra ;<br />
ab eo autem commoveantur omnes inhabitantes orbem.<br />
<sup>9</sup> Quoniam ipse dixit, et facta sunt ;<br />
ipse mandavit et creata sunt.<br />
<sup>10</sup> Dominus dissipat consilia gentium ;<br />
reprobat autem cogitationes populorum,<br />
et reprobat consilia principum.<br />
<sup>11</sup> Consilium autem Domini in æternum manet ;<br />
cogitationes cordis ejus in generatione et generationem.<br />
<sup>12</sup> Beata gens cujus est Dominus Deus ejus ;<br />
populus quem elegit in hæreditatem sibi.<br />
<sup>13</sup> De cælo respexit Dominus ;<br />
vidit omnes filios hominum.<br />
<sup>14</sup> De præparato habitaculo suo<br />
respexit super omnes qui habitant terram :<br />
<sup>15</sup> qui finxit sigillatim corda eorum ;<br />
qui intelligit omnia opera eorum.<br />
<sup>16</sup> Non salvatur rex per multam virtutem,<br />
et gigas non salvabitur in multitudine virtutis suæ.<br />
<sup>17</sup> Fallax equus ad salutem ;<br />
in abundantia autem virtutis suæ non salvabitur.<br />
<sup>18</sup> Ecce oculi Domini super metuentes eum,<br />
et in eis qui sperant super misericordia ejus :<br />
<sup>19</sup> ut eruat a morte animas eorum,<br />
et alat eos in fame.<br />
<sup>20</sup> Anima nostra sustinet Dominum,<br />
quoniam adjutor et protector noster est.<br />
<sup>21</sup> Quia in eo lætabitur cor nostrum,<br />
et in nomine sancto ejus speravimus.<br />
<sup>22</sup> Fiat misericordia tua, Domine, super nos,<br />
quemadmodum speravimus in te.</p>
</div>
<div id="section-546" class="section level2">
<h2>33</h2>
<p>Davidi, cum immutavit vultum suum coram Achimelech, et dimisit eum, et abiit.</p>
<p><sup>2</sup> Benedicam Dominum in omni tempore ;<br />
semper laus ejus in ore meo.<br />
<sup>3</sup> In Domino laudabitur anima mea :<br />
audiant mansueti, et lætentur.<br />
<sup>4</sup> Magnificate Dominum mecum,<br />
et exaltemus nomen ejus in idipsum.<br />
<sup>5</sup> Exquisivi Dominum, et exaudivit me ;<br />
et ex omnibus tribulationibus meis eripuit me.<br />
<sup>6</sup> Accedite ad eum, et illuminamini ;<br />
et facies vestræ non confundentur.<br />
<sup>7</sup> Iste pauper clamavit, et Dominus exaudivit eum,<br />
et de omnibus tribulationibus ejus salvavit eum.<br />
<sup>8</sup> Immittet angelus Domini in circuitu timentium eum,<br />
et eripiet eos.<br />
<sup>9</sup> Gustate et videte quoniam suavis est Dominus ;<br />
beatus vir qui sperat in eo.<br />
<sup>10</sup> Timete Dominum, omnes sancti ejus,<br />
quoniam non est inopia timentibus eum.<br />
<sup>11</sup> Divites eguerunt, et esurierunt ;<br />
inquirentes autem Dominum non minuentur omni bono.<br />
<sup>12</sup> Venite, filii ; audite me :<br />
timorem Domini docebo vos.<br />
<sup>13</sup> Quis est homo qui vult vitam ;<br />
diligit dies videre bonos ?<br />
<sup>14</sup> Prohibe linguam tuam a malo,<br />
et labia tua ne loquantur dolum.<br />
<sup>15</sup> Diverte a malo, et fac bonum ;<br />
inquire pacem, et persequere eam.<br />
<sup>16</sup> Oculi Domini super justos,<br />
et aures ejus in preces eorum.<br />
<sup>17</sup> Vultus autem Domini super facientes mala,<br />
ut perdat de terra memoriam eorum.<br />
<sup>18</sup> Clamaverunt justi, et Dominus exaudivit eos ;<br />
et ex omnibus tribulationibus eorum liberavit eos.<br />
<sup>19</sup> Juxta est Dominus iis qui tribulato sunt corde,<br />
et humiles spiritu salvabit.<br />
<sup>20</sup> Multæ tribulationes justorum ;<br />
et de omnibus his liberabit eos Dominus.<br />
<sup>21</sup> Custodit Dominus omnia ossa eorum :<br />
unum ex his non conteretur.<br />
<sup>22</sup> Mors peccatorum pessima ;<br />
et qui oderunt justum delinquent.<br />
<sup>23</sup> Redimet Dominus animas servorum suorum,<br />
et non delinquent omnes qui sperant in eo.</p>
</div>
<div id="section-547" class="section level2">
<h2>34</h2>
<p>Ipsi David. Judica, Domine, nocentes me ;<br />
expugna impugnantes me.<br />
<sup>2</sup> Apprehende arma et scutum,<br />
et exsurge in adjutorium mihi.<br />
<sup>3</sup> Effunde frameam, et conclude adversus eos qui persequuntur me ;<br />
dic animæ meæ : Salus tua ego sum.<br />
<sup>4</sup> Confundantur et revereantur quærentes animam meam ;<br />
avertantur retrorsum et confundantur cogitantes mihi mala.<br />
<sup>5</sup> Fiant tamquam pulvis ante faciem venti,<br />
et angelus Domini coarctans eos.<br />
<sup>6</sup> Fiat via illorum tenebræ et lubricum,<br />
et angelus Domini persequens eos.<br />
<sup>7</sup> Quoniam gratis absconderunt mihi interitum laquei sui ; supervacue exprobraverunt animam meam.<br />
<sup>8</sup> Veniat illi laqueus quem ignorat,<br />
et captio quam abscondit apprehendat eum,<br />
et in laqueum cadat in ipsum.<br />
<sup>9</sup> Anima autem mea exsultabit in Domino,<br />
et delectabitur super salutari suo.<br />
<sup>10</sup> Omnia ossa mea dicent :<br />
Domine, quis similis tibi ?<br />
eripiens inopem de manu fortiorum ejus ;<br />
egenum et pauperem a diripientibus eum.<br />
<sup>11</sup> Surgentes testes iniqui,<br />
quæ ignorabam interrogabant me.<br />
<sup>12</sup> Retribuebant mihi mala pro bonis,<br />
sterilitatem animæ meæ.<br />
<sup>13</sup> Ego autem, cum mihi molesti essent, induebar cilicio ;<br />
humiliabam in jejunio animam meam,<br />
et oratio mea in sinu meo convertetur.<br />
<sup>14</sup> Quasi proximum et quasi fratrem nostrum sic complacebam ;<br />
quasi lugens et contristatus sic humiliabar.<br />
<sup>15</sup> Et adversum me lætati sunt, et convenerunt ;<br />
congregata sunt super me flagella, et ignoravi.<br />
<sup>16</sup> Dissipati sunt, nec compuncti ;<br />
tentaverunt me, subsannaverunt me subsannatione ;<br />
frenduerunt super me dentibus suis.<br />
<sup>17</sup> Domine, quando respicies ?<br />
Restitue animam meam a malignitate eorum ;<br />
a leonibus unicam meam.<br />
<sup>18</sup> Confitebor tibi in ecclesia magna ; in populo gravi laudabo te.<br />
<sup>19</sup> Non supergaudeant mihi qui adversantur mihi inique,<br />
qui oderunt me gratis, et annuunt oculis.<br />
<sup>20</sup> Quoniam mihi quidem pacifice loquebantur ;<br />
et in iracundia terræ loquentes, dolos cogitabant.<br />
<sup>21</sup> Et dilataverunt super me os suum ;<br />
dixerunt : Euge, euge ! viderunt oculi nostri.<br />
<sup>22</sup> Vidisti, Domine : ne sileas ;<br />
Domine, ne discedas a me.<br />
<sup>23</sup> Exsurge et intende judicio meo, Deus meus ;<br />
et Dominus meus, in causam meam.<br />
<sup>24</sup> Judica me secundum justitiam tuam, Domine Deus meus,<br />
et non supergaudeant mihi.<br />
<sup>25</sup> Non dicant in cordibus suis : Euge, euge, animæ nostræ ;<br />
nec dicant : Devoravimus eum.<br />
<sup>26</sup> Erubescant et revereantur simul qui gratulantur malis meis ;<br />
induantur confusione et reverentia qui magna loquuntur super me.<br />
<sup>27</sup> Exsultent et lætentur qui volunt justitiam meam ;<br />
et dicant semper : Magnificetur Dominus, qui volunt pacem servi ejus.<br />
<sup>28</sup> Et lingua mea meditabitur justitiam tuam ;<br />
tota die laudem tuam.</p>
</div>
<div id="section-548" class="section level2">
<h2>35</h2>
<p>In finem. Servo Domini ipsi David.</p>
<p><sup>2</sup> Dixit injustus ut delinquat in semetipso :<br />
non est timor Dei ante oculos ejus.<br />
<sup>3</sup> Quoniam dolose egit in conspectu ejus,<br />
ut inveniatur iniquitas ejus ad odium.<br />
<sup>4</sup> Verba oris ejus iniquitas, et dolus ;<br />
noluit intelligere ut bene ageret.<br />
<sup>5</sup> Iniquitatem meditatus est in cubili suo ;<br />
astitit omni viæ non bonæ :<br />
malitiam autem non odivit.<br />
<sup>6</sup> Domine, in cælo misericordia tua,<br />
et veritas tua usque ad nubes.<br />
<sup>7</sup> Justitia tua sicut montes Dei ;<br />
judicia tua abyssus multa.<br />
Homines et jumenta salvabis, Domine,<br />
<sup>8</sup> quemadmodum multiplicasti misericordiam tuam, Deus.<br />
Filii autem hominum in tegmine alarum tuarum sperabunt.<br />
<sup>9</sup> Inebriabuntur ab ubertate domus tuæ,<br />
et torrente voluptatis tuæ potabis eos :<br />
<sup>10</sup> quoniam apud te est fons vitæ,<br />
et in lumine tuo videbimus lumen.<br />
<sup>11</sup> Prætende misericordiam tuam scientibus te,<br />
et justitiam tuam his qui recto sunt corde.<br />
<sup>12</sup> Non veniat mihi pes superbiæ,<br />
et manus peccatoris non moveat me.<br />
<sup>13</sup> Ibi ceciderunt qui operantur iniquitatem ;<br />
expulsi sunt, nec potuerunt stare.</p>
</div>
<div id="section-549" class="section level2">
<h2>36</h2>
<p>Psalmus ipsi David. Noli æmulari in malignantibus,<br />
neque zelaveris facientes iniquitatem :<br />
<sup>2</sup> quoniam tamquam fœnum velociter arescent,<br />
et quemadmodum olera herbarum cito decident.<br />
<sup>3</sup> Spera in Domino, et fac bonitatem ;<br />
et inhabita terram, et pasceris in divitiis ejus.<br />
<sup>4</sup> Delectare in Domino,<br />
et dabit tibi petitiones cordis tui.<br />
<sup>5</sup> Revela Domino viam tuam,<br />
et spera in eo, et ipse faciet.<br />
<sup>6</sup> Et educet quasi lumen justitiam tuam,<br />
et judicium tuum tamquam meridiem.<br />
<sup>7</sup> Subditus esto Domino, et ora eum.<br />
Noli æmulari in eo qui prosperatur in via sua ;<br />
in homine faciente injustitias.<br />
<sup>8</sup> Desine ab ira, et derelinque furorem ;<br />
noli æmulari ut maligneris.<br />
<sup>9</sup> Quoniam qui malignantur exterminabuntur ;<br />
sustinentes autem Dominum, ipsi hæreditabunt terram.<br />
<sup>10</sup> Et adhuc pusillum, et non erit peccator ;<br />
et quæres locum ejus, et non invenies.<br />
<sup>11</sup> Mansueti autem hæreditabunt terram,<br />
et delectabuntur in multitudine pacis.<br />
<sup>12</sup> Observabit peccator justum,<br />
et stridebit super eum dentibus suis.<br />
<sup>13</sup> Dominus autem irridebit eum,<br />
quoniam prospicit quod veniet dies ejus.<br />
<sup>14</sup> Gladium evaginaverunt peccatores ;<br />
intenderunt arcum suum :<br />
ut dejiciant pauperem et inopem,<br />
ut trucident rectos corde.<br />
<sup>15</sup> Gladius eorum intret in corda ipsorum,<br />
et arcus eorum confringatur.<br />
<sup>16</sup> Melius est modicum justo,<br />
super divitias peccatorum multas :<br />
<sup>17</sup> quoniam brachia peccatorum conterentur :<br />
confirmat autem justos Dominus.<br />
<sup>18</sup> Novit Dominus dies immaculatorum,<br />
et hæreditas eorum in æternum erit.<br />
<sup>19</sup> Non confundentur in tempore malo,<br />
et in diebus famis saturabuntur :<br />
<sup>20</sup> quia peccatores peribunt.<br />
Inimici vero Domini mox ut honorificati fuerint et exaltati,<br />
deficientes quemadmodum fumus deficient.<br />
<sup>21</sup> Mutuabitur peccator, et non solvet ;<br />
justus autem miseretur et tribuet :<br />
<sup>22</sup> quia benedicentes ei hæreditabunt terram ;<br />
maledicentes autem ei disperibunt.<br />
<sup>23</sup> Apud Dominum gressus hominis dirigentur,<br />
et viam ejus volet.<br />
<sup>24</sup> Cum ceciderit, non collidetur,<br />
quia Dominus supponit manum suam.<br />
<sup>25</sup> Junior fui, etenim senui ;<br />
et non vidi justum derelictum,<br />
nec semen ejus quærens panem.<br />
<sup>26</sup> Tota die miseretur et commodat ;<br />
et semen illius in benedictione erit.<br />
<sup>27</sup> Declina a malo, et fac bonum,<br />
et inhabita in sæculum sæculi :<br />
<sup>28</sup> quia Dominus amat judicium,<br />
et non derelinquet sanctos suos :<br />
in æternum conservabuntur.<br />
Injusti punientur,<br />
et semen impiorum peribit.<br />
<sup>29</sup> Justi autem hæreditabunt terram,<br />
et inhabitabunt in sæculum sæculi super eam.<br />
<sup>30</sup> Os justi meditabitur sapientiam,<br />
et lingua ejus loquetur judicium.<br />
<sup>31</sup> Lex Dei ejus in corde ipsius,<br />
et non supplantabuntur gressus ejus.<br />
<sup>32</sup> Considerat peccator justum,<br />
et quærit mortificare eum.<br />
<sup>33</sup> Dominus autem non derelinquet eum in manibus ejus,<br />
nec damnabit eum cum judicabitur illi.<br />
<sup>34</sup> Expecta Dominum, et custodi viam ejus,<br />
et exaltabit te ut hæreditate capias terram :<br />
cum perierint peccatores, videbis.<br />
<sup>35</sup> Vidi impium superexaltatum,<br />
et elevatum sicut cedros Libani :<br />
<sup>36</sup> et transivi, et ecce non erat ;<br />
et quæsivi eum, et non est inventus locus ejus.<br />
<sup>37</sup> Custodi innocentiam, et vide æquitatem,<br />
quoniam sunt reliquiæ homini pacifico.<br />
<sup>38</sup> Injusti autem disperibunt simul ;<br />
reliquiæ impiorum interibunt.<br />
<sup>39</sup> Salus autem justorum a Domino ;<br />
et protector eorum in tempore tribulationis.<br />
<sup>40</sup> Et adjuvabit eos Dominus, et liberabit eos ;<br />
et eruet eos a peccatoribus, et salvabit eos,<br />
quia speraverunt in eo.</p>
</div>
<div id="section-550" class="section level2">
<h2>37</h2>
<p>Psalmus David, in rememorationem de sabbato.</p>
<p><sup>2</sup> Domine, ne in furore tuo arguas me,<br />
neque in ira tua corripias me :<br />
<sup>3</sup> quoniam sagittæ tuæ infixæ sunt mihi,<br />
et confirmasti super me manum tuam.<br />
<sup>4</sup> Non est sanitas in carne mea, a facie iræ tuæ ;<br />
non est pax ossibus meis, a facie peccatorum meorum :<br />
<sup>5</sup> quoniam iniquitates meæ supergressæ sunt caput meum,<br />
et sicut onus grave gravatæ sunt super me.<br />
<sup>6</sup> Putruerunt et corruptæ sunt cicatrices meæ,<br />
a facie insipientiæ meæ.<br />
<sup>7</sup> Miser factus sum et curvatus sum usque in finem ;<br />
tota die contristatus ingrediebar.<br />
<sup>8</sup> Quoniam lumbi mei impleti sunt illusionibus,<br />
et non est sanitas in carne mea.<br />
<sup>9</sup> Afflictus sum, et humiliatus sum nimis ;<br />
rugiebam a gemitu cordis mei.<br />
<sup>10</sup> Domine, ante te omne desiderium meum,<br />
et gemitus meus a te non est absconditus.<br />
<sup>11</sup> Cor meum conturbatum est ;<br />
dereliquit me virtus mea, et lumen oculorum meorum,<br />
et ipsum non est mecum.<br />
<sup>12</sup> Amici mei et proximi mei adversum me appropinquaverunt, et steterunt ;<br />
et qui juxta me erant, de longe steterunt :<br />
et vim faciebant qui quærebant animam meam.<br />
<sup>13</sup> Et qui inquirebant mala mihi, locuti sunt vanitates,<br />
et dolos tota die meditabantur.<br />
<sup>14</sup> Ego autem, tamquam surdus, non audiebam ;<br />
et sicut mutus non aperiens os suum.<br />
<sup>15</sup> Et factus sum sicut homo non audiens,<br />
et non habens in ore suo redargutiones.<br />
<sup>16</sup> Quoniam in te, Domine, speravi ;<br />
tu exaudies me, Domine Deus meus.<br />
<sup>17</sup> Quia dixi : Nequando supergaudeant mihi inimici mei ;<br />
et dum commoventur pedes mei, super me magna locuti sunt.<br />
<sup>18</sup> Quoniam ego in flagella paratus sum,<br />
et dolor meus in conspectu meo semper.<br />
<sup>19</sup> Quoniam iniquitatem meam annuntiabo,<br />
et cogitabo pro peccato meo.<br />
<sup>20</sup> Inimici autem mei vivunt, et confirmati sunt super me :<br />
et multiplicati sunt qui oderunt me inique.<br />
<sup>21</sup> Qui retribuunt mala pro bonis detrahebant mihi,<br />
quoniam sequebar bonitatem.<br />
<sup>22</sup> Ne derelinquas me, Domine Deus meus ;<br />
ne discesseris a me.<br />
<sup>23</sup> Intende in adjutorium meum,<br />
Domine Deus salutis meæ.</p>
</div>
<div id="section-551" class="section level2">
<h2>38</h2>
<p>In finem, ipsi Idithun. Canticum David.</p>
<p><sup>2</sup> Dixi : Custodiam vias meas :<br />
ut non delinquam in lingua mea.<br />
Posui ori meo custodiam,<br />
cum consisteret peccator adversum me.<br />
<sup>3</sup> Obmutui, et humiliatus sum, et silui a bonis ;<br />
et dolor meus renovatus est.<br />
<sup>4</sup> Concaluit cor meum intra me ;<br />
et in meditatione mea exardescet ignis.<br />
<sup>5</sup> Locutus sum in lingua mea :<br />
Notum fac mihi, Domine, finem meum,<br />
et numerum dierum meorum quis est,<br />
ut sciam quid desit mihi.<br />
<sup>6</sup> Ecce mensurabiles posuisti dies meos,<br />
et substantia mea tamquam nihilum ante te.<br />
Verumtamen universa vanitas, omnis homo vivens.<br />
<sup>7</sup> Verumtamen in imagine pertransit homo ;<br />
sed et frustra conturbatur :<br />
thesaurizat, et ignorat cui congregabit ea.<br />
<sup>8</sup> Et nunc quæ est exspectatio mea : nonne Dominus ?<br />
et substantia mea apud te est.<br />
<sup>9</sup> Ab omnibus iniquitatibus meis erue me :<br />
opprobrium insipienti dedisti me.<br />
<sup>10</sup> Obmutui, et non aperui os meum,<br />
quoniam tu fecisti ;<br />
<sup>11</sup> amove a me plagas tuas.<br />
<sup>12</sup> A fortitudine manus tuæ ego defeci in increpationibus :<br />
propter iniquitatem corripuisti hominem.<br />
Et tabescere fecisti sicut araneam animam ejus :<br />
verumtamen vane conturbatur omnis homo.<br />
<sup>13</sup> Exaudi orationem meam, Domine, et deprecationem meam ;<br />
auribus percipe lacrimas meas.<br />
Ne sileas, quoniam advena ego sum apud te,<br />
et peregrinus sicut omnes patres mei.<br />
<sup>14</sup> Remitte mihi, ut refrigerer<br />
priusquam abeam et amplius non ero.</p>
</div>
<div id="section-552" class="section level2">
<h2>39</h2>
<p>In finem. Psalmus ipsi David.</p>
<p><sup>2</sup> Exspectans exspectavi Dominum,<br />
et intendit mihi.<br />
<sup>3</sup> Et exaudivit preces meas,<br />
et eduxit me de lacu miseriæ et de luto fæcis.<br />
Et statuit super petram pedes meos,<br />
et direxit gressus meos.<br />
<sup>4</sup> Et immisit in os meum canticum novum,<br />
carmen Deo nostro.<br />
Videbunt multi, et timebunt,<br />
et sperabunt in Domino.<br />
<sup>5</sup> Beatus vir cujus est nomen Domini spes ejus,<br />
et non respexit in vanitates et insanias falsas.<br />
<sup>6</sup> Multa fecisti tu, Domine Deus meus, mirabilia tua ;<br />
et cogitationibus tuis non est qui similis sit tibi.<br />
Annuntiavi et locutus sum :<br />
multiplicati sunt super numerum.<br />
<sup>7</sup> Sacrificium et oblationem noluisti ;<br />
aures autem perfecisti mihi.<br />
Holocaustum et pro peccato non postulasti ;<br />
<sup>8</sup> tunc dixi : Ecce venio.<br />
In capite libri scriptum est de me,<br />
<sup>9</sup> ut facerem voluntatem tuam.<br />
Deus meus, volui,<br />
et legem tuam in medio cordis mei.<br />
<sup>10</sup> Annuntiavi justitiam tuam in ecclesia magna ;<br />
ecce labia mea non prohibebo : Domine, tu scisti.<br />
<sup>11</sup> Justitiam tuam non abscondi in corde meo ;<br />
veritatem tuam et salutare tuum dixi ;<br />
non abscondi misericordiam tuam et veritatem tuam a concilio multo.<br />
<sup>12</sup> Tu autem, Domine, ne longe facias miserationes tuas a me ;<br />
misericordia tua et veritas tua semper susceperunt me.<br />
<sup>13</sup> Quoniam circumdederunt me mala quorum non est numerus ;<br />
comprehenderunt me iniquitates meæ, et non potui ut viderem.<br />
Multiplicatæ sunt super capillos capitis mei,<br />
et cor meum dereliquit me.<br />
<sup>14</sup> Complaceat tibi, Domine, ut eruas me ;<br />
Domine, ad adjuvandum me respice.<br />
<sup>15</sup> Confundantur et revereantur simul,<br />
qui quærunt animam meam ut auferant eam ;<br />
convertantur retrorsum et revereantur,<br />
qui volunt mihi mala.<br />
<sup>16</sup> Ferant confestim confusionem suam,<br />
qui dicunt mihi : Euge, euge !<br />
<sup>17</sup> Exsultent et lætentur super te omnes quærentes te ;<br />
et dicant semper : Magnificetur Dominus, qui diligunt salutare tuum.<br />
<sup>18</sup> Ego autem mendicus sum et pauper ;<br />
Dominus sollicitus est mei.<br />
Adjutor meus et protector meus tu es ;<br />
Deus meus, ne tardaveris.</p>
</div>
<div id="section-553" class="section level2">
<h2>40</h2>
<p>In finem. Psalmus ipsi David.</p>
<p><sup>2</sup> Beatus qui intelligit super egenum et pauperem :<br />
in die mala liberabit eum Dominus.<br />
<sup>3</sup> Dominus conservet eum, et vivificet eum,<br />
et beatum faciat eum in terra,<br />
et non tradat eum in animam inimicorum ejus.<br />
<sup>4</sup> Dominus opem ferat illi super lectum doloris ejus ;<br />
universum stratum ejus versasti in infirmitate ejus.<br />
<sup>5</sup> Ego dixi : Domine, miserere mei ;<br />
sana animam meam, quia peccavi tibi.<br />
<sup>6</sup> Inimici mei dixerunt mala mihi :<br />
Quando morietur, et peribit nomen ejus ?<br />
<sup>7</sup> Et si ingrediebatur ut videret, vana loquebatur ;<br />
cor ejus congregavit iniquitatem sibi.<br />
Egrediebatur foras et loquebatur.<br />
<sup>8</sup> In idipsum adversum me susurrabant omnes inimici mei ;<br />
adversum me cogitabant mala mihi.<br />
<sup>9</sup> Verbum iniquum constituerunt adversum me :<br />
Numquid qui dormit non adjiciet ut resurgat ?<br />
<sup>10</sup> Etenim homo pacis meæ in quo speravi,<br />
qui edebat panes meos,<br />
magnificavit super me supplantationem.<br />
<sup>11</sup> Tu autem, Domine, miserere mei,<br />
et resuscita me ; et retribuam eis.<br />
<sup>12</sup> In hoc cognovi quoniam voluisti me,<br />
quoniam non gaudebit inimicus meus super me.<br />
<sup>13</sup> Me autem propter innocentiam suscepisti ;<br />
et confirmasti me in conspectu tuo in æternum.<br />
<sup>14</sup> Benedictus Dominus Deus Israël<br />
a sæculo et usque in sæculum. Fiat, fiat.</p>
</div>
<div id="section-554" class="section level2">
<h2>41</h2>
<p>In finem. Intellectus filiis Core.</p>
<p><sup>2</sup> Quemadmodum desiderat cervus ad fontes aquarum,<br />
ita desiderat anima mea ad te, Deus.<br />
<sup>3</sup> Sitivit anima mea ad Deum fortem, vivum ;<br />
quando veniam, et apparebo ante faciem Dei ?<br />
<sup>4</sup> Fuerunt mihi lacrimæ meæ panes die ac nocte,<br />
dum dicitur mihi quotidie : Ubi est Deus tuus ?<br />
<sup>5</sup> Hæc recordatus sum, et effudi in me animam meam,<br />
quoniam transibo in locum tabernaculi admirabilis, usque ad domum Dei,<br />
in voce exsultationis et confessionis, sonus epulantis.<br />
<sup>6</sup> Quare tristis es, anima mea ?<br />
et quare conturbas me ?<br />
Spera in Deo, quoniam adhuc confitebor illi,<br />
salutare vultus mei,<br />
<sup>7</sup> et Deus meus.<br />
Ad meipsum anima mea conturbata est :<br />
propterea memor ero tui de terra Jordanis et Hermoniim a monte modico.<br />
<sup>8</sup> Abyssus abyssum invocat, in voce cataractarum tuarum ;<br />
omnia excelsa tua, et fluctus tui super me transierunt.<br />
<sup>9</sup> In die mandavit Dominus misericordiam suam,<br />
et nocte canticum ejus ;<br />
apud me oratio Deo vitæ meæ.<br />
<sup>10</sup> Dicam Deo : Susceptor meus es ;<br />
quare oblitus es mei ?<br />
et quare contristatus incedo, dum affligit me inimicus ?<br />
<sup>11</sup> Dum confringuntur ossa mea,<br />
exprobraverunt mihi qui tribulant me inimici mei,<br />
dum dicunt mihi per singulos dies : Ubi est Deus tuus ?<br />
<sup>12</sup> Quare tristis es, anima mea ?<br />
et quare conturbas me ?<br />
Spera in Deo, quoniam adhuc confitebor illi,<br />
salutare vultus mei, et Deus meus.</p>
</div>
<div id="section-555" class="section level2">
<h2>42</h2>
<p>Psalmus David. Judica me, Deus, et discerne causam meam de gente non sancta :<br />
ab homine iniquo et doloso erue me.<br />
<sup>2</sup> Quia tu es, Deus, fortitudo mea : quare me repulisti ?<br />
et quare tristis incedo, dum affligit me inimicus ?<br />
<sup>3</sup> Emitte lucem tuam et veritatem tuam :<br />
ipsa me deduxerunt, et adduxerunt<br />
in montem sanctum tuum, et in tabernacula tua.<br />
<sup>4</sup> Et introibo ad altare Dei,<br />
ad Deum qui lætificat juventutem meam.<br />
Confitebor tibi in cithara, Deus, Deus meus.<br />
<sup>5</sup> Quare tristis es, anima mea ?<br />
et quare conturbas me ?<br />
Spera in Deo, quoniam adhuc confitebor illi,<br />
salutare vultus mei, et Deus meus.</p>
</div>
<div id="section-556" class="section level2">
<h2>43</h2>
<p>In finem. Filiis Core ad intellectum.</p>
<p><sup>2</sup> Deus, auribus nostris audivimus,<br />
patres nostri annuntiaverunt nobis,<br />
opus quod operatus es in diebus eorum,<br />
et in diebus antiquis.<br />
<sup>3</sup> Manus tua gentes disperdidit, et plantasti eos ;<br />
afflixisti populos, et expulisti eos.<br />
<sup>4</sup> Nec enim in gladio suo possederunt terram,<br />
et brachium eorum non salvavit eos :<br />
sed dextera tua et brachium tuum,<br />
et illuminatio vultus tui, quoniam complacuisti in eis.<br />
<sup>5</sup> Tu es ipse rex meus et Deus meus,<br />
qui mandas salutes Jacob.<br />
<sup>6</sup> In te inimicos nostros ventilabimus cornu,<br />
et in nomine tuo spernemus insurgentes in nobis.<br />
<sup>7</sup> Non enim in arcu meo sperabo,<br />
et gladius meus non salvabit me :<br />
<sup>8</sup> salvasti enim nos de affligentibus nos,<br />
et odientes nos confudisti.<br />
<sup>9</sup> In Deo laudabimur tota die,<br />
et in nomine tuo confitebimur in sæculum.<br />
<sup>10</sup> Nunc autem repulisti et confudisti nos,<br />
et non egredieris, Deus, in virtutibus nostris.<br />
<sup>11</sup> Avertisti nos retrorsum post inimicos nostros,<br />
et qui oderunt nos diripiebant sibi.<br />
<sup>12</sup> Dedisti nos tamquam oves escarum,<br />
et in gentibus dispersisti nos.<br />
<sup>13</sup> Vendidisti populum tuum sine pretio,<br />
et non fuit multitudo in commutationibus eorum.<br />
<sup>14</sup> Posuisti nos opprobrium vicinis nostris ;<br />
subsannationem et derisum his qui sunt in circuitu nostro.<br />
<sup>15</sup> Posuisti nos in similitudinem gentibus ;<br />
commotionem capitis in populis.<br />
<sup>16</sup> Tota die verecundia mea contra me est,<br />
et confusio faciei meæ cooperuit me :<br />
<sup>17</sup> a voce exprobrantis et obloquentis,<br />
a facie inimici et persequentis.<br />
<sup>18</sup> Hæc omnia venerunt super nos ; nec obliti sumus te,<br />
et inique non egimus in testamento tuo.<br />
<sup>19</sup> Et non recessit retro cor nostrum ;<br />
et declinasti semitas nostras a via tua :<br />
<sup>20</sup> quoniam humiliasti nos in loco afflictionis,<br />
et cooperuit nos umbra mortis.<br />
<sup>21</sup> Si obliti sumus nomen Dei nostri,<br />
et si expandimus manus nostras ad deum alienum,<br />
<sup>22</sup> nonne Deus requiret ista ?<br />
ipse enim novit abscondita cordis.<br />
Quoniam propter te mortificamur tota die ;<br />
æstimati sumus sicut oves occisionis.<br />
<sup>23</sup> Exsurge ; quare obdormis, Domine ?<br />
exsurge, et ne repellas in finem.<br />
<sup>24</sup> Quare faciem tuam avertis ?<br />
oblivisceris inopiæ nostræ et tribulationis nostræ ?<br />
<sup>25</sup> Quoniam humiliata est in pulvere anima nostra ;<br />
conglutinatus est in terra venter noster.<br />
<sup>26</sup> Exsurge, Domine, adjuva nos,<br />
et redime nos propter nomen tuum.</p>
</div>
<div id="section-557" class="section level2">
<h2>44</h2>
<p>In finem, pro iis qui commutabuntur. Filiis Core, ad intellectum. Canticum pro dilecto.</p>
<p><sup>2</sup> Eructavit cor meum verbum bonum :<br />
dico ego opera mea regi.<br />
Lingua mea calamus scribæ<br />
velociter scribentis.<br />
<sup>3</sup> Speciosus forma præ filiis hominum,<br />
diffusa est gratia in labiis tuis :<br />
propterea benedixit te Deus in æternum.<br />
<sup>4</sup> Accingere gladio tuo super femur tuum, potentissime.<br />
<sup>5</sup> Specie tua et pulchritudine tua<br />
intende, prospere procede, et regna,<br />
propter veritatem, et mansuetudinem, et justitiam ;<br />
et deducet te mirabiliter dextera tua.<br />
<sup>6</sup> Sagittæ tuæ acutæ :<br />
populi sub te cadent,<br />
in corda inimicorum regis.<br />
<sup>7</sup> Sedes tua, Deus, in sæculum sæculi ;<br />
virga directionis virga regni tui.<br />
<sup>8</sup> Dilexisti justitiam, et odisti iniquitatem ;<br />
propterea unxit te Deus, Deus tuus,<br />
oleo lætitiæ, præ consortibus tuis.<br />
<sup>9</sup> Myrrha, et gutta, et casia a vestimentis tuis,<br />
a domibus eburneis ; ex quibus delectaverunt te<br />
<sup>10</sup> filiæ regum in honore tuo.<br />
Astitit regina a dextris tuis<br />
in vestitu deaurato, circumdata varietate.<br />
<sup>11</sup> Audi, filia, et vide, et inclina aurem tuam ;<br />
et obliviscere populum tuum, et domum patris tui.<br />
<sup>12</sup> Et concupiscet rex decorem tuum,<br />
quoniam ipse est Dominus Deus tuus, et adorabunt eum.<br />
<sup>13</sup> Et filiæ Tyri in muneribus vultum tuum deprecabuntur ;<br />
omnes divites plebis.<br />
<sup>14</sup> Omnis gloria ejus filiæ regis ab intus,<br />
in fimbriis aureis,<br />
<sup>15</sup> circumamicta varietatibus.<br />
Adducentur regi virgines post eam ;<br />
proximæ ejus afferentur tibi.<br />
<sup>16</sup> Afferentur in lætitia et exsultatione ;<br />
adducentur in templum regis.<br />
<sup>17</sup> Pro patribus tuis nati sunt tibi filii ;<br />
constitues eos principes super omnem terram.<br />
<sup>18</sup> Memores erunt nominis tui in omni generatione et generationem :<br />
propterea populi confitebuntur tibi in æternum, et in sæculum sæculi.</p>
</div>
<div id="section-558" class="section level2">
<h2>45</h2>
<p>In finem, filiis Core, pro arcanis. Psalmus.</p>
<p><sup>2</sup> Deus noster refugium et virtus ;<br />
adjutor in tribulationibus quæ invenerunt nos nimis.<br />
<sup>3</sup> Propterea non timebimus dum turbabitur terra,<br />
et transferentur montes in cor maris.<br />
<sup>4</sup> Sonuerunt, et turbatæ sunt aquæ eorum ;<br />
conturbati sunt montes in fortitudine ejus.<br />
<sup>5</sup> Fluminis impetus lætificat civitatem Dei :<br />
sanctificavit tabernaculum suum Altissimus.<br />
<sup>6</sup> Deus in medio ejus, non commovebitur ;<br />
adjuvabit eam Deus mane diluculo.<br />
<sup>7</sup> Conturbatæ sunt gentes, et inclinata sunt regna :<br />
dedit vocem suam, mota est terra.<br />
<sup>8</sup> Dominus virtutum nobiscum ;<br />
susceptor noster Deus Jacob.<br />
<sup>9</sup> Venite, et videte opera Domini,<br />
quæ posuit prodigia super terram,<br />
<sup>10</sup> auferens bella usque ad finem terræ.<br />
Arcum conteret, et confringet arma,<br />
et scuta comburet igni.<br />
<sup>11</sup> Vacate, et videte quoniam ego sum Deus ;<br />
exaltabor in gentibus, et exaltabor in terra.<br />
<sup>12</sup> Dominus virtutum nobiscum ;<br />
susceptor noster Deus Jacob.</p>
</div>
<div id="section-559" class="section level2">
<h2>46</h2>
<p>In finem, pro filiis Core. Psalmus.</p>
<p><sup>2</sup> Omnes gentes, plaudite manibus ;<br />
jubilate Deo in voce exsultationis :<br />
<sup>3</sup> quoniam Dominus excelsus, terribilis,<br />
rex magnus super omnem terram.<br />
<sup>4</sup> Subjecit populos nobis,<br />
et gentes sub pedibus nostris.<br />
<sup>5</sup> Elegit nobis hæreditatem suam ;<br />
speciem Jacob quam dilexit.<br />
<sup>6</sup> Ascendit Deus in jubilo,<br />
et Dominus in voce tubæ.<br />
<sup>7</sup> Psallite Deo nostro, psallite ;<br />
psallite regi nostro, psallite :<br />
<sup>8</sup> quoniam rex omnis terræ Deus,<br />
psallite sapienter.<br />
<sup>9</sup> Regnabit Deus super gentes ;<br />
Deus sedet super sedem sanctam suam.<br />
<sup>10</sup> Principes populorum congregati sunt cum Deo Abraham,<br />
quoniam dii fortes terræ vehementer elevati sunt.</p>
</div>
<div id="section-560" class="section level2">
<h2>47</h2>
<p>Psalmus cantici. Filiis Core, secunda sabbati.</p>
<p><sup>2</sup> Magnus Dominus et laudabilis nimis,<br />
in civitate Dei nostri, in monte sancto ejus.<br />
<sup>3</sup> Fundatur exsultatione universæ terræ mons Sion ;<br />
latera aquilonis, civitas regis magni.<br />
<sup>4</sup> Deus in domibus ejus cognoscetur<br />
cum suscipiet eam.<br />
<sup>5</sup> Quoniam ecce reges terræ congregati sunt ;<br />
convenerunt in unum.<br />
<sup>6</sup> Ipsi videntes, sic admirati sunt,<br />
conturbati sunt, commoti sunt.<br />
<sup>7</sup> Tremor apprehendit eos ;<br />
ibi dolores ut parturientis :<br />
<sup>8</sup> in spiritu vehementi conteres naves Tharsis.<br />
<sup>9</sup> Sicut audivimus, sic vidimus,<br />
in civitate Domini virtutum, in civitate Dei nostri :<br />
Deus fundavit eam in æternum.<br />
<sup>10</sup> Suscepimus, Deus, misericordiam tuam<br />
in medio templi tui.<br />
<sup>11</sup> Secundum nomen tuum, Deus,<br />
sic et laus tua in fines terræ ;<br />
justitia plena est dextera tua.<br />
<sup>12</sup> Lætetur mons Sion,<br />
et exsultent filiæ Judæ,<br />
propter judicia tua, Domine.<br />
<sup>13</sup> Circumdate Sion, et complectimini eam ;<br />
narrate in turribus ejus.<br />
<sup>14</sup> Ponite corda vestra in virtute ejus,<br />
et distribuite domos ejus, ut enarretis in progenie altera.<br />
<sup>15</sup> Quoniam hic est Deus,<br />
Deus noster in æternum, et in sæculum sæculi :<br />
ipse reget nos in sæcula.</p>
</div>
<div id="section-561" class="section level2">
<h2>48</h2>
<p>In finem, filiis Core. Psalmus.</p>
<p><sup>2</sup> Audite hæc, omnes gentes ;<br />
auribus percipite, omnes qui habitatis orbem :<br />
<sup>3</sup> quique terrigenæ et filii hominum,<br />
simul in unum dives et pauper.<br />
<sup>4</sup> Os meum loquetur sapientiam,<br />
et meditatio cordis mei prudentiam.<br />
<sup>5</sup> Inclinabo in parabolam aurem meam ;<br />
aperiam in psalterio propositionem meam.<br />
<sup>6</sup> Cur timebo in die mala ?<br />
iniquitas calcanei mei circumdabit me.<br />
<sup>7</sup> Qui confidunt in virtute sua,<br />
et in multitudine divitiarum suarum, gloriantur.<br />
<sup>8</sup> Frater non redimit, redimet homo :<br />
non dabit Deo placationem suam,<br />
<sup>9</sup> et pretium redemptionis animæ suæ.<br />
Et laborabit in æternum ;<br />
<sup>10</sup> et vivet adhuc in finem.<br />
<sup>11</sup> Non videbit interitum,<br />
cum viderit sapientes morientes :<br />
simul insipiens et stultus peribunt.<br />
Et relinquent alienis divitias suas,<br />
<sup>12</sup> et sepulchra eorum domus illorum in æternum ;<br />
tabernacula eorum in progenie et progenie :<br />
vocaverunt nomina sua in terris suis.<br />
<sup>13</sup> Et homo, cum in honore esset, non intellexit.<br />
Comparatus est jumentis insipientibus,<br />
et similis factus est illis.<br />
<sup>14</sup> Hæc via illorum scandalum ipsis ;<br />
et postea in ore suo complacebunt.<br />
<sup>15</sup> Sicut oves in inferno positi sunt :<br />
mors depascet eos.<br />
Et dominabuntur eorum justi in matutino ;<br />
et auxilium eorum veterascet in inferno a gloria eorum.<br />
<sup>16</sup> Verumtamen Deus redimet animam meam de manu inferi,<br />
cum acceperit me.<br />
<sup>17</sup> Ne timueris cum dives factus fuerit homo,<br />
et cum multiplicata fuerit gloria domus ejus :<br />
<sup>18</sup> quoniam, cum interierit, non sumet omnia,<br />
neque descendet cum eo gloria ejus.<br />
<sup>19</sup> Quia anima ejus in vita ipsius benedicetur ;<br />
confitebitur tibi cum benefeceris ei.<br />
<sup>20</sup> Introibit usque in progenies patrum suorum ;<br />
et usque in æternum non videbit lumen.<br />
<sup>21</sup> Homo, cum in honore esset, non intellexit.<br />
Comparatus est jumentis insipientibus,<br />
et similis factus est illis.</p>
</div>
<div id="section-562" class="section level2">
<h2>49</h2>
<p>Psalmus Asaph. Deus deorum Dominus locutus est,<br />
et vocavit terram a solis ortu usque ad occasum.<br />
<sup>2</sup> Ex Sion species decoris ejus :<br />
<sup>3</sup> Deus manifeste veniet ;<br />
Deus noster, et non silebit.<br />
Ignis in conspectu ejus exardescet ;<br />
et in circuitu ejus tempestas valida.<br />
<sup>4</sup> Advocabit cælum desursum, et terram,<br />
discernere populum suum.<br />
<sup>5</sup> Congregate illi sanctos ejus,<br />
qui ordinant testamentum ejus super sacrificia.<br />
<sup>6</sup> Et annuntiabunt cæli justitiam ejus,<br />
quoniam Deus judex est.<br />
<sup>7</sup> Audi, populus meus, et loquar ;<br />
Israël, et testificabor tibi :<br />
Deus, Deus tuus ego sum.<br />
<sup>8</sup> Non in sacrificiis tuis arguam te ;<br />
holocausta autem tua in conspectu meo sunt semper.<br />
<sup>9</sup> Non accipiam de domo tua vitulos,<br />
neque de gregibus tuis hircos :<br />
<sup>10</sup> quoniam meæ sunt omnes feræ silvarum,<br />
jumenta in montibus, et boves.<br />
<sup>11</sup> Cognovi omnia volatilia cæli,<br />
et pulchritudo agri mecum est.<br />
<sup>12</sup> Si esuriero, non dicam tibi :<br />
meus est enim orbis terræ et plenitudo ejus.<br />
<sup>13</sup> Numquid manducabo carnes taurorum ?<br />
aut sanguinem hircorum potabo ?<br />
<sup>14</sup> Immola Deo sacrificium laudis,<br />
et redde Altissimo vota tua.<br />
<sup>15</sup> Et invoca me in die tribulationis :<br />
eruam te, et honorificabis me.<br />
<sup>16</sup> Peccatori autem dixit Deus : Quare tu enarras justitias meas ?<br />
et assumis testamentum meum per os tuum ?<br />
<sup>17</sup> Tu vero odisti disciplinam,<br />
et projecisti sermones meos retrorsum.<br />
<sup>18</sup> Si videbas furem, currebas cum eo ;<br />
et cum adulteris portionem tuam ponebas.<br />
<sup>19</sup> Os tuum abundavit malitia,<br />
et lingua tua concinnabat dolos.<br />
<sup>20</sup> Sedens adversus fratrem tuum loquebaris,<br />
et adversus filium matris tuæ ponebas scandalum.<br />
<sup>21</sup> Hæc fecisti, et tacui.<br />
Existimasti inique quod ero tui similis :<br />
arguam te, et statuam contra faciem tuam.<br />
<sup>22</sup> Intelligite hæc, qui obliviscimini Deum,<br />
nequando rapiat, et non sit qui eripiat.<br />
<sup>23</sup> Sacrificium laudis honorificabit me,<br />
et illic iter quo ostendam illi salutare Dei.</p>
</div>
<div id="section-563" class="section level2">
<h2>50</h2>
<p>In finem. Psalmus David, <sup>2</sup> cum venit ad eum Nathan propheta, quando intravit ad Bethsabee.</p>
<p><sup>3</sup> Miserere mei, Deus, secundum magnam misericordiam tuam ;<br />
et secundum multitudinem miserationum tuarum, dele iniquitatem meam.<br />
<sup>4</sup> Amplius lava me ab iniquitate mea,<br />
et a peccato meo munda me.<br />
<sup>5</sup> Quoniam iniquitatem meam ego cognosco,<br />
et peccatum meum contra me est semper.<br />
<sup>6</sup> Tibi soli peccavi, et malum coram te feci ;<br />
ut justificeris in sermonibus tuis,<br />
et vincas cum judicaris.<br />
<sup>7</sup> Ecce enim in iniquitatibus conceptus sum,<br />
et in peccatis concepit me mater mea.<br />
<sup>8</sup> Ecce enim veritatem dilexisti ;<br />
incerta et occulta sapientiæ tuæ manifestasti mihi.<br />
<sup>9</sup> Asperges me hyssopo, et mundabor ;<br />
lavabis me, et super nivem dealbabor.<br />
<sup>10</sup> Auditui meo dabis gaudium et lætitiam,<br />
et exsultabunt ossa humiliata.<br />
<sup>11</sup> Averte faciem tuam a peccatis meis,<br />
et omnes iniquitates meas dele.<br />
<sup>12</sup> Cor mundum crea in me, Deus,<br />
et spiritum rectum innova in visceribus meis.<br />
<sup>13</sup> Ne projicias me a facie tua,<br />
et spiritum sanctum tuum ne auferas a me.<br />
<sup>14</sup> Redde mihi lætitiam salutaris tui,<br />
et spiritu principali confirma me.<br />
<sup>15</sup> Docebo iniquos vias tuas,<br />
et impii ad te convertentur.<br />
<sup>16</sup> Libera me de sanguinibus, Deus, Deus salutis meæ,<br />
et exsultabit lingua mea justitiam tuam.<br />
<sup>17</sup> Domine, labia mea aperies,<br />
et os meum annuntiabit laudem tuam.<br />
<sup>18</sup> Quoniam si voluisses sacrificium, dedissem utique ;<br />
holocaustis non delectaberis.<br />
<sup>19</sup> Sacrificium Deo spiritus contribulatus ;<br />
cor contritum et humiliatum, Deus, non despicies.<br />
<sup>20</sup> Benigne fac, Domine, in bona voluntate tua Sion,<br />
ut ædificentur muri Jerusalem.<br />
<sup>21</sup> Tunc acceptabis sacrificium justitiæ, oblationes et holocausta ;<br />
tunc imponent super altare tuum vitulos.</p>
</div>
<div id="section-564" class="section level2">
<h2>51</h2>
<p>In finem. Intellectus David, <sup>2</sup> cum venit Doëg Idumæus, et nuntiavit Sauli : Venit David in domum Achimelech.</p>
<p><sup>3</sup> Quid gloriaris in malitia,<br />
qui potens es in iniquitate ?<br />
<sup>4</sup> Tota die injustitiam cogitavit lingua tua ;<br />
sicut novacula acuta fecisti dolum.<br />
<sup>5</sup> Dilexisti malitiam super benignitatem ;<br />
iniquitatem magis quam loqui æquitatem.<br />
<sup>6</sup> Dilexisti omnia verba præcipitationis ;<br />
lingua dolosa.<br />
<sup>7</sup> Propterea Deus destruet te in finem ;<br />
evellet te, et emigrabit te de tabernaculo tuo,<br />
et radicem tuam de terra viventium.<br />
<sup>8</sup> Videbunt justi, et timebunt ;<br />
et super eum ridebunt, et dicent :<br />
<sup>9</sup> Ecce homo qui non posuit Deum adjutorem suum ;<br />
sed speravit in multitudine divitiarum suarum,<br />
et prævaluit in vanitate sua.<br />
<sup>10</sup> Ego autem, sicut oliva fructifera in domo Dei ;<br />
speravi in misericordia Dei, in æternum et in sæculum sæculi.<br />
<sup>11</sup> Confitebor tibi in sæculum, quia fecisti ;<br />
et exspectabo nomen tuum,<br />
quoniam bonum est in conspectu sanctorum tuorum.</p>
</div>
<div id="section-565" class="section level2">
<h2>52</h2>
<p>In finem, pro Maëleth intelligentiæ David. Dixit insipiens in corde suo : Non est Deus.<br />
<sup>2</sup> Corrupti sunt, et abominabiles facti sunt in iniquitatibus ;<br />
non est qui faciat bonum.<br />
<sup>3</sup> Deus de cælo prospexit super filios hominum,<br />
ut videat si est intelligens, aut requirens Deum.<br />
<sup>4</sup> Omnes declinaverunt ; simul inutiles facti sunt :<br />
non est qui faciat bonum, non est usque ad unum.<br />
<sup>5</sup> Nonne scient omnes qui operantur iniquitatem,<br />
qui devorant plebem meam ut cibum panis ?<br />
<sup>6</sup> Deum non invocaverunt ;<br />
illic trepidaverunt timore, ubi non erat timor.<br />
Quoniam Deus dissipavit ossa eorum qui hominibus placent :<br />
confusi sunt, quoniam Deus sprevit eos.<br />
<sup>7</sup> Quis dabit ex Sion salutare Israël ?<br />
cum converterit Deus captivitatem plebis suæ,<br />
exsultabit Jacob, et lætabitur Israël.</p>
</div>
<div id="section-566" class="section level2">
<h2>53</h2>
<p>In finem, in carminibus. Intellectus David, <sup>2</sup> cum venissent Ziphæi, et dixissent ad Saul : Nonne David absconditus est apud nos ?</p>
<p><sup>3</sup> Deus, in nomine tuo salvum me fac,<br />
et in virtute tua judica me.<br />
<sup>4</sup> Deus, exaudi orationem meam ;<br />
auribus percipe verba oris mei.<br />
<sup>5</sup> Quoniam alieni insurrexerunt adversum me,<br />
et fortes quæsierunt animam meam,<br />
et non proposuerunt Deum ante conspectum suum.<br />
<sup>6</sup> Ecce enim Deus adjuvat me,<br />
et Dominus susceptor est animæ meæ.<br />
<sup>7</sup> Averte mala inimicis meis ;<br />
et in veritate tua disperde illos.<br />
<sup>8</sup> Voluntarie sacrificabo tibi,<br />
et confitebor nomini tuo, Domine, quoniam bonum est.<br />
<sup>9</sup> Quoniam ex omni tribulatione eripuisti me,<br />
et super inimicos meos despexit oculus meus.</p>
</div>
<div id="section-567" class="section level2">
<h2>54</h2>
<p>In finem, in carminibus. Intellectus David.</p>
<p><sup>2</sup> Exaudi, Deus, orationem meam,<br />
et ne despexeris deprecationem meam :<br />
<sup>3</sup> intende mihi, et exaudi me.<br />
Contristatus sum in exercitatione mea,<br />
et conturbatus sum<br />
<sup>4</sup> a voce inimici, et a tribulatione peccatoris.<br />
Quoniam declinaverunt in me iniquitates,<br />
et in ira molesti erant mihi.<br />
<sup>5</sup> Cor meum conturbatum est in me,<br />
et formido mortis cecidit super me.<br />
<sup>6</sup> Timor et tremor venerunt super me,<br />
et contexerunt me tenebræ.<br />
<sup>7</sup> Et dixi : Quis dabit mihi pennas sicut columbæ,<br />
et volabo, et requiescam ?<br />
<sup>8</sup> Ecce elongavi fugiens,<br />
et mansi in solitudine.<br />
<sup>9</sup> Exspectabam eum qui salvum me fecit<br />
a pusillanimitate spiritus, et tempestate.<br />
<sup>10</sup> Præcipita, Domine ; divide linguas eorum :<br />
quoniam vidi iniquitatem et contradictionem in civitate.<br />
<sup>11</sup> Die ac nocte circumdabit eam super muros ejus iniquitas ;<br />
et labor in medio ejus,<br />
<sup>12</sup> et injustitia :<br />
et non defecit de plateis ejus usura et dolus.<br />
<sup>13</sup> Quoniam si inimicus meus maledixisset mihi,<br />
sustinuissem utique.<br />
Et si is qui oderat me super me magna locutus fuisset,<br />
abscondissem me forsitan ab eo.<br />
<sup>14</sup> Tu vero homo unanimis,<br />
dux meus, et notus meus :<br />
<sup>15</sup> qui simul mecum dulces capiebas cibos ;<br />
in domo Dei ambulavimus cum consensu.<br />
<sup>16</sup> Veniat mors super illos,<br />
et descendant in infernum viventes :<br />
quoniam nequitiæ in habitaculis eorum, in medio eorum.<br />
<sup>17</sup> Ego autem ad Deum clamavi,<br />
et Dominus salvabit me.<br />
<sup>18</sup> Vespere, et mane, et meridie, narrabo, et annuntiabo ;<br />
et exaudiet vocem meam.<br />
<sup>19</sup> Redimet in pace animam meam ab his qui appropinquant mihi :<br />
quoniam inter multos erant mecum.<br />
<sup>20</sup> Exaudiet Deus, et humiliabit illos,<br />
qui est ante sæcula.<br />
Non enim est illis commutatio,<br />
et non timuerunt Deum.<br />
<sup>21</sup> Extendit manum suam in retribuendo ;<br />
contaminaverunt testamentum ejus :<br />
<sup>22</sup> divisi sunt ab ira vultus ejus,<br />
et appropinquavit cor illius.<br />
Molliti sunt sermones ejus super oleum ;<br />
et ipsi sunt jacula.<br />
<sup>23</sup> Jacta super Dominum curam tuam, et ipse te enutriet ;<br />
non dabit in æternum fluctuationem justo.<br />
<sup>24</sup> Tu vero, Deus, deduces eos in puteum interitus.<br />
Viri sanguinum et dolosi non dimidiabunt dies suos ;<br />
ego autem sperabo in te, Domine.</p>
</div>
<div id="section-568" class="section level2">
<h2>55</h2>
<p>In finem, pro populo qui a sanctis longe factus est. David in tituli inscriptionem, cum tenuerunt eum Allophyli in Geth.</p>
<p><sup>2</sup> Miserere mei, Deus, quoniam conculcavit me homo ;<br />
tota die impugnans, tribulavit me.<br />
<sup>3</sup> Conculcaverunt me inimici mei tota die,<br />
quoniam multi bellantes adversum me.<br />
<sup>4</sup> Ab altitudine diei timebo :<br />
ego vero in te sperabo.<br />
<sup>5</sup> In Deo laudabo sermones meos ;<br />
in Deo speravi :<br />
non timebo quid faciat mihi caro.<br />
<sup>6</sup> Tota die verba mea execrabantur ;<br />
adversum me omnes cogitationes eorum in malum.<br />
<sup>7</sup> Inhabitabunt, et abscondent ;<br />
ipsi calcaneum meum observabunt.<br />
Sicut sustinuerunt animam meam,<br />
<sup>8</sup> pro nihilo salvos facies illos ;<br />
in ira populos confringes.<br />
<sup>9</sup> Deus, vitam meam annuntiavi tibi ;<br />
posuisti lacrimas meas in conspectu tuo,<br />
sicut et in promissione tua :<br />
<sup>10</sup> tunc convertentur inimici mei retrorsum.<br />
In quacumque die invocavero te,<br />
ecce cognovi quoniam Deus meus es.<br />
<sup>11</sup> In Deo laudabo verbum ;<br />
in Domino laudabo sermonem.<br />
In Deo speravi :<br />
non timebo quid faciat mihi homo.<br />
<sup>12</sup> In me sunt, Deus, vota tua,<br />
quæ reddam, laudationes tibi :<br />
<sup>13</sup> quoniam eripuisti animam meam de morte,<br />
et pedes meos de lapsu,<br />
ut placeam coram Deo in lumine viventium.</p>
</div>
<div id="section-569" class="section level2">
<h2>56</h2>
<p>In finem, ne disperdas. David in tituli inscriptionem, cum fugeret a facie Saul in speluncam.</p>
<p><sup>2</sup> Miserere mei, Deus, miserere mei,<br />
quoniam in te confidit anima mea.<br />
Et in umbra alarum tuarum sperabo,<br />
donec transeat iniquitas.<br />
<sup>3</sup> Clamabo ad Deum altissimum,<br />
Deum qui benefecit mihi.<br />
<sup>4</sup> Misit de cælo, et liberavit me ;<br />
dedit in opprobrium conculcantes me.<br />
Misit Deus misericordiam suam et veritatem suam,<br />
<sup>5</sup> et eripuit animam meam de medio catulorum leonum.<br />
Dormivi conturbatus.<br />
Filii hominum dentes eorum arma et sagittæ,<br />
et lingua eorum gladius acutus.<br />
<sup>6</sup> Exaltare super cælos, Deus,<br />
et in omnem terram gloria tua.<br />
<sup>7</sup> Laqueum paraverunt pedibus meis,<br />
et incurvaverunt animam meam.<br />
Foderunt ante faciem meam foveam,<br />
et inciderunt in eam. <sup>8</sup> Paratum cor meum, Deus, paratum cor meum ;<br />
cantabo, et psalmum dicam.<br />
<sup>9</sup> Exsurge, gloria mea ;<br />
exsurge, psalterium et cithara :<br />
exsurgam diluculo.<br />
<sup>10</sup> Confitebor tibi in populis, Domine,<br />
et psalmum dicam tibi in gentibus :<br />
<sup>11</sup> quoniam magnificata est usque ad cælos misericordia tua,<br />
et usque ad nubes veritas tua.<br />
<sup>12</sup> Exaltare super cælos, Deus,<br />
et super omnem terram gloria tua.</p>
</div>
<div id="section-570" class="section level2">
<h2>57</h2>
<p>In finem, ne disperdas. David in tituli inscriptionem.</p>
<p><sup>2</sup> Si vere utique justitiam loquimini,<br />
recta judicate, filii hominum.<br />
<sup>3</sup> Etenim in corde iniquitates operamini ;<br />
in terra injustitias manus vestræ concinnant.<br />
<sup>4</sup> Alienati sunt peccatores a vulva ;<br />
erraverunt ab utero :<br />
locuti sunt falsa.<br />
<sup>5</sup> Furor illis secundum similitudinem serpentis,<br />
sicut aspidis surdæ et obturantis aures suas,<br />
<sup>6</sup> quæ non exaudiet vocem incantantium,<br />
et venefici incantantis sapienter.<br />
<sup>7</sup> Deus conteret dentes eorum in ore ipsorum ;<br />
molas leonum confringet Dominus.<br />
<sup>8</sup> Ad nihilum devenient tamquam aqua decurrens ;<br />
intendit arcum suum donec infirmentur.<br />
<sup>9</sup> Sicut cera quæ fluit auferentur ;<br />
supercecidit ignis, et non viderunt solem.<br />
<sup>10</sup> Priusquam intelligerent spinæ vestræ rhamnum,<br />
sicut viventes sic in ira absorbet eos.<br />
<sup>11</sup> Lætabitur justus cum viderit vindictam ;<br />
manus suas lavabit in sanguine peccatoris.<br />
<sup>12</sup> Et dicet homo : Si utique est fructus justo,<br />
utique est Deus judicans eos in terra.</p>
</div>
<div id="section-571" class="section level2">
<h2>58</h2>
<p>In finem, ne disperdas. David in tituli inscriptionem, quando misit Saul et custodivit domum ejus ut eum interficeret.</p>
<p><sup>2</sup> Eripe me de inimicis meis, Deus meus,<br />
et ab insurgentibus in me libera me.<br />
<sup>3</sup> Eripe me de operantibus iniquitatem,<br />
et de viris sanguinum salva me.<br />
<sup>4</sup> Quia ecce ceperunt animam meam ;<br />
irruerunt in me fortes.<br />
<sup>5</sup> Neque iniquitas mea, neque peccatum meum, Domine ;<br />
sine iniquitate cucurri, et direxi.<br />
<sup>6</sup> Exsurge in occursum meum, et vide :<br />
et tu, Domine Deus virtutum, Deus Israël,<br />
intende ad visitandas omnes gentes :<br />
non miserearis omnibus qui operantur iniquitatem.<br />
<sup>7</sup> Convertentur ad vesperam, et famem patientur ut canes :<br />
et circuibunt civitatem.<br />
<sup>8</sup> Ecce loquentur in ore suo,<br />
et gladius in labiis eorum : quoniam quis audivit ?<br />
<sup>9</sup> Et tu, Domine, deridebis eos ;<br />
ad nihilum deduces omnes gentes.<br />
<sup>10</sup> Fortitudinem meam ad te custodiam,<br />
quia, Deus, susceptor meus es :<br />
<sup>11</sup> Deus meus misericordia ejus præveniet me.<br />
<sup>12</sup> Deus ostendet mihi super inimicos meos :<br />
ne occidas eos, nequando obliviscantur populi mei.<br />
Disperge illos in virtute tua,<br />
et depone eos, protector meus, Domine :<br />
<sup>13</sup> delictum oris eorum, sermonem labiorum ipsorum ;<br />
et comprehendantur in superbia sua.<br />
Et de execratione et mendacio annuntiabuntur <sup>14</sup> in consummatione :<br />
in ira consummationis, et non erunt.<br />
Et scient quia Deus dominabitur Jacob, et finium terræ.<br />
<sup>15</sup> Convertentur ad vesperam, et famem patientur ut canes :<br />
et circuibunt civitatem. <sup>16</sup> Ipsi dispergentur ad manducandum ;<br />
si vero non fuerint saturati, et murmurabunt.<br />
<sup>17</sup> Ego autem cantabo fortitudinem tuam,<br />
et exsultabo mane misericordiam tuam :<br />
quia factus es susceptor meus,<br />
et refugium meum in die tribulationis meæ.<br />
<sup>18</sup> Adjutor meus, tibi psallam,<br />
quia Deus susceptor meus es ;<br />
Deus meus, misericordia mea.</p>
</div>
<div id="section-572" class="section level2">
<h2>59</h2>
<p>In finem, pro his qui immutabuntur, in tituli inscriptionem ipsi David, in doctrinam, <sup>2</sup> cum succendit Mesopotamiam Syriæ et Sobal, et convertit Joab, et percussit Idumæam in valle Salinarum duodecim millia.</p>
<p><sup>3</sup> Deus, repulisti nos, et destruxisti nos ;<br />
iratus es, et misertus es nobis.<br />
<sup>4</sup> Commovisti terram, et conturbasti eam ;<br />
sana contritiones ejus, quia commota est.<br />
<sup>5</sup> Ostendisti populo tuo dura ;<br />
potasti nos vino compunctionis.<br />
<sup>6</sup> Dedisti metuentibus te significationem,<br />
ut fugiant a facie arcus ;<br />
ut liberentur dilecti tui.<br />
<sup>7</sup> Salvum fac dextera tua, et exaudi me.<br />
<sup>8</sup> Deus locutus est in sancto suo :<br />
lætabor, et partibor Sichimam ;<br />
et convallem tabernaculorum metibor.<br />
<sup>9</sup> Meus est Galaad, et meus est Manasses ;<br />
et Ephraim fortitudo capitis mei.<br />
Juda rex meus ;<br />
<sup>10</sup> Moab olla spei meæ.<br />
In Idumæam extendam calceamentum meum :<br />
mihi alienigenæ subditi sunt.<br />
<sup>11</sup> Quis deducet me in civitatem munitam ?<br />
quis deducet me usque in Idumæam ?<br />
<sup>12</sup> nonne tu, Deus, qui repulisti nos ?<br />
et non egredieris, Deus, in virtutibus nostris ?<br />
<sup>13</sup> Da nobis auxilium de tribulatione,<br />
quia vana salus hominis.<br />
<sup>14</sup> In Deo faciemus virtutem ;<br />
et ipse ad nihilum deducet tribulantes nos.</p>
</div>
<div id="section-573" class="section level2">
<h2>60</h2>
<p>In finem. In hymnis David.</p>
<p><sup>2</sup> Exaudi, Deus, deprecationem meam ;<br />
intende orationi meæ.<br />
<sup>3</sup> A finibus terræ ad te clamavi, dum anxiaretur cor meum ;<br />
in petra exaltasti me.<br />
Deduxisti me, <sup>4</sup> quia factus es spes mea :<br />
turris fortitudinis a facie inimici.<br />
<sup>5</sup> Inhabitabo in tabernaculo tuo in sæcula ;<br />
protegar in velamento alarum tuarum.<br />
<sup>6</sup> Quoniam tu, Deus meus, exaudisti orationem meam ;<br />
dedisti hæreditatem timentibus nomen tuum.<br />
<sup>7</sup> Dies super dies regis adjicies ;<br />
annos ejus usque in diem generationis et generationis.<br />
<sup>8</sup> Permanet in æternum in conspectu Dei :<br />
misericordiam et veritatem ejus quis requiret ?<br />
<sup>9</sup> Sic psalmum dicam nomini tuo in sæculum sæculi,<br />
ut reddam vota mea de die in diem.</p>
</div>
<div id="section-574" class="section level2">
<h2>61</h2>
<p>In finem, pro Idithun. Psalmus David.</p>
<p><sup>2</sup> Nonne Deo subjecta erit anima mea ?<br />
ab ipso enim salutare meum.<br />
<sup>3</sup> Nam et ipse Deus meus et salutaris meus ;<br />
susceptor meus, non movebor amplius.<br />
<sup>4</sup> Quousque irruitis in hominem ?<br />
interficitis universi vos,<br />
tamquam parieti inclinato et maceriæ depulsæ.<br />
<sup>5</sup> Verumtamen pretium meum cogitaverunt repellere ;<br />
cucurri in siti :<br />
ore suo benedicebant,<br />
et corde suo maledicebant.<br />
<sup>6</sup> Verumtamen Deo subjecta esto, anima mea,<br />
quoniam ab ipso patientia mea :<br />
<sup>7</sup> quia ipse Deus meus et salvator meus,<br />
adjutor meus, non emigrabo.<br />
<sup>8</sup> In Deo salutare meum et gloria mea ;<br />
Deus auxilii mei, et spes mea in Deo est.<br />
<sup>9</sup> Sperate in eo, omnis congregatio populi ;<br />
effundite coram illo corda vestra :<br />
Deus adjutor noster in æternum.<br />
<sup>10</sup> Verumtamen vani filii hominum,<br />
mendaces filii hominum in stateris,<br />
ut decipiant ipsi de vanitate in idipsum.<br />
<sup>11</sup> Nolite sperare in iniquitate,<br />
et rapinas nolite concupiscere ;<br />
divitiæ si affluant, nolite cor apponere.<br />
<sup>12</sup> Semel locutus est Deus ;<br />
duo hæc audivi :<br />
quia potestas Dei est, <sup>13</sup> et tibi, Domine, misericordia :<br />
quia tu reddes unicuique juxta opera sua.</p>
</div>
<div id="section-575" class="section level2">
<h2>62</h2>
<p>Psalmus David, cum esset in deserto Idumææ.</p>
<p><sup>2</sup> Deus, Deus meus, ad te de luce vigilo.<br />
Sitivit in te anima mea ; quam multipliciter tibi caro mea !<br />
<sup>3</sup> In terra deserta, et invia, et inaquosa,<br />
sic in sancto apparui tibi,<br />
ut viderem virtutem tuam et gloriam tuam.<br />
<sup>4</sup> Quoniam melior est misericordia tua super vitas,<br />
labia mea laudabunt te.<br />
<sup>5</sup> Sic benedicam te in vita mea,<br />
et in nomine tuo levabo manus meas.<br />
<sup>6</sup> Sicut adipe et pinguedine repleatur anima mea,<br />
et labiis exsultationis laudabit os meum.<br />
<sup>7</sup> Si memor fui tui super stratum meum,<br />
in matutinis meditabor in te.<br />
<sup>8</sup> Quia fuisti adjutor meus,<br />
et in velamento alarum tuarum exsultabo.<br />
<sup>9</sup> Adhæsit anima mea post te ;<br />
me suscepit dextera tua.<br />
<sup>10</sup> Ipsi vero in vanum quæsierunt animam meam :<br />
introibunt in inferiora terræ ;<br />
<sup>11</sup> tradentur in manus gladii :<br />
partes vulpium erunt.<br />
<sup>12</sup> Rex vero lætabitur in Deo ;<br />
laudabuntur omnes qui jurant in eo :<br />
quia obstructum est os loquentium iniqua.</p>
</div>
<div id="section-576" class="section level2">
<h2>63</h2>
<p>In finem. Psalmus David.</p>
<p><sup>2</sup> Exaudi, Deus, orationem meam cum deprecor ;<br />
a timore inimici eripe animam meam.<br />
<sup>3</sup> Protexisti me a conventu malignantium,<br />
a multitudine operantium iniquitatem.<br />
<sup>4</sup> Quia exacuerunt ut gladium linguas suas ;<br />
intenderunt arcum rem amaram,<br />
<sup>5</sup> ut sagittent in occultis immaculatum.<br />
<sup>6</sup> Subito sagittabunt eum, et non timebunt ;<br />
firmaverunt sibi sermonem nequam.<br />
Narraverunt ut absconderent laqueos ;<br />
dixerunt : Quis videbit eos ?<br />
<sup>7</sup> Scrutati sunt iniquitates ;<br />
defecerunt scrutantes scrutinio.<br />
Accedet homo ad cor altum,<br />
<sup>8</sup> et exaltabitur Deus.<br />
Sagittæ parvulorum factæ sunt plagæ eorum,<br />
<sup>9</sup> et infirmatæ sunt contra eos linguæ eorum.<br />
Conturbati sunt omnes qui videbant eos,<br />
<sup>10</sup> et timuit omnis homo.<br />
Et annuntiaverunt opera Dei,<br />
et facta ejus intellexerunt.<br />
<sup>11</sup> Lætabitur justus in Domino, et sperabit in eo,<br />
et laudabuntur omnes recti corde.</p>
</div>
<div id="section-577" class="section level2">
<h2>64</h2>
<p>In finem. Psalmus David, canticum Jeremiæ et Ezechielis populo transmigrationis, cum inciperent exire.</p>
<p><sup>2</sup> Te decet hymnus, Deus, in Sion,<br />
et tibi reddetur votum in Jerusalem.<br />
<sup>3</sup> Exaudi orationem meam ;<br />
ad te omnis caro veniet.<br />
<sup>4</sup> Verba iniquorum prævaluerunt super nos,<br />
et impietatibus nostris tu propitiaberis.<br />
<sup>5</sup> Beatus quem elegisti et assumpsisti :<br />
inhabitabit in atriis tuis.<br />
Replebimur in bonis domus tuæ ;<br />
sanctum est templum tuum,<br />
<sup>6</sup> mirabile in æquitate.<br />
Exaudi nos, Deus, salutaris noster,<br />
spes omnium finium terræ, et in mari longe.<br />
<sup>7</sup> Præparans montes in virtute tua,<br />
accinctus potentia ;<br />
<sup>8</sup> qui conturbas profundum maris,<br />
sonum fluctuum ejus.<br />
Turbabuntur gentes,<br />
<sup>9</sup> et timebunt qui habitant terminos a signis tuis ;<br />
exitus matutini et vespere delectabis.<br />
<sup>10</sup> Visitasti terram, et inebriasti eam ;<br />
multiplicasti locupletare eam.<br />
Flumen Dei repletum est aquis ; parasti cibum illorum :<br />
quoniam ita est præparatio ejus.<br />
<sup>11</sup> Rivos ejus inebria ;<br />
multiplica genimina ejus :<br />
in stillicidiis ejus lætabitur germinans.<br />
<sup>12</sup> Benedices coronæ anni benignitatis tuæ,<br />
et campi tui replebuntur ubertate.<br />
<sup>13</sup> Pinguescent speciosa deserti,<br />
et exsultatione colles accingentur.<br />
<sup>14</sup> Induti sunt arietes ovium,<br />
et valles abundabunt frumento ;<br />
clamabunt, etenim hymnum dicent.</p>
</div>
<div id="section-578" class="section level2">
<h2>65</h2>
<p>In finem. Canticum psalmi resurrectionis. Jubilate Deo, omnis terra ;<br />
<sup>2</sup> psalmum dicite nomini ejus ;<br />
date gloriam laudi ejus.<br />
<sup>3</sup> Dicite Deo : Quam terribilia sunt opera tua, Domine !<br />
in multitudine virtutis tuæ mentientur tibi inimici tui.<br />
<sup>4</sup> Omnis terra adoret te, et psallat tibi ;<br />
psalmum dicat nomini tuo.<br />
<sup>5</sup> Venite, et videte opera Dei :<br />
terribilis in consiliis super filios hominum.<br />
<sup>6</sup> Qui convertit mare in aridam ;<br />
in flumine pertransibunt pede :<br />
ibi lætabimur in ipso.<br />
<sup>7</sup> Qui dominatur in virtute sua in æternum ;<br />
oculi ejus super gentes respiciunt :<br />
qui exasperant non exaltentur in semetipsis.<br />
<sup>8</sup> Benedicite, gentes, Deum nostrum,<br />
et auditam facite vocem laudis ejus :<br />
<sup>9</sup> qui posuit animam meam ad vitam,<br />
et non dedit in commotionem pedes meos.<br />
<sup>10</sup> Quoniam probasti nos, Deus ;<br />
igne nos examinasti, sicut examinatur argentum.<br />
<sup>11</sup> Induxisti nos in laqueum ;<br />
posuisti tribulationes in dorso nostro ;<br />
<sup>12</sup> imposuisti homines super capita nostra.<br />
Transivimus per ignem et aquam,<br />
et eduxisti nos in refrigerium.<br />
<sup>13</sup> Introibo in domum tuam in holocaustis ;<br />
reddam tibi vota mea <sup>14</sup> quæ distinxerunt labia mea :<br />
et locutum est os meum in tribulatione mea.<br />
<sup>15</sup> Holocausta medullata offeram tibi, cum incenso arietum ;<br />
offeram tibi boves cum hircis.<br />
<sup>16</sup> Venite, audite, et narrabo, omnes qui timetis Deum,<br />
quanta fecit animæ meæ.<br />
<sup>17</sup> Ad ipsum ore meo clamavi,<br />
et exaltavi sub lingua mea.<br />
<sup>18</sup> Iniquitatem si aspexi in corde meo,<br />
non exaudiet Dominus.<br />
<sup>19</sup> Propterea exaudivit Deus,<br />
et attendit voci deprecationis meæ.<br />
<sup>20</sup> Benedictus Deus, qui non amovit orationem meam,<br />
et misericordiam suam a me.</p>
</div>
<div id="section-579" class="section level2">
<h2>66</h2>
<p>In finem, in hymnis. Psalmus cantici David.</p>
<p><sup>2</sup> Deus misereatur nostri, et benedicat nobis ;<br />
illuminet vultum suum super nos, et misereatur nostri :<br />
<sup>3</sup> ut cognoscamus in terra viam tuam,<br />
in omnibus gentibus salutare tuum.<br />
<sup>4</sup> Confiteantur tibi populi, Deus :<br />
confiteantur tibi populi omnes.<br />
<sup>5</sup> Lætentur et exsultent gentes,<br />
quoniam judicas populos in æquitate,<br />
et gentes in terra dirigis.<br />
<sup>6</sup> Confiteantur tibi populi, Deus :<br />
confiteantur tibi populi omnes.<br />
<sup>7</sup> Terra dedit fructum suum :<br />
benedicat nos Deus, Deus noster !<br />
<sup>8</sup> Benedicat nos Deus,<br />
et metuant eum omnes fines terræ.</p>
</div>
<div id="section-580" class="section level2">
<h2>67</h2>
<p>In finem. Psalmus cantici ipsi David.</p>
<p><sup>2</sup> Exsurgat Deus, et dissipentur inimici ejus ;<br />
et fugiant qui oderunt eum a facie ejus.<br />
<sup>3</sup> Sicut deficit fumus, deficiant ;<br />
sicut fluit cera a facie ignis, sic pereant peccatores a facie Dei.<br />
<sup>4</sup> Et justi epulentur, et exsultent in conspectu Dei,<br />
et delectentur in lætitia.<br />
<sup>5</sup> Cantate Deo ; psalmum dicite nomini ejus :<br />
iter facite ei qui ascendit super occasum.<br />
Dominus nomen illi ; exsultate in conspectu ejus.<br />
Turbabuntur a facie ejus,<br />
<sup>6</sup> patris orphanorum, et judicis viduarum ;<br />
Deus in loco sancto suo.<br />
<sup>7</sup> Deus qui inhabitare facit unius moris in domo ;<br />
qui educit vinctos in fortitudine,<br />
similiter eos qui exasperant, qui habitant in sepulchris.<br />
<sup>8</sup> Deus, cum egredereris in conspectu populi tui,<br />
cum pertransires in deserto,<br />
<sup>9</sup> terra mota est, etenim cæli distillaverunt,<br />
a facie Dei Sinai, a facie Dei Israël.<br />
<sup>10</sup> Pluviam voluntariam segregabis, Deus, hæreditati tuæ ;<br />
et infirmata est, tu vero perfecisti eam.<br />
<sup>11</sup> Animalia tua habitabunt in ea ;<br />
parasti in dulcedine tua pauperi, Deus.<br />
<sup>12</sup> Dominus dabit verbum evangelizantibus, virtute multa.<br />
<sup>13</sup> Rex virtutum dilecti, dilecti ;<br />
et speciei domus dividere spolia.<br />
<sup>14</sup> Si dormiatis inter medios cleros,<br />
pennæ columbæ deargentatæ,<br />
et posteriora dorsi ejus in pallore auri.<br />
<sup>15</sup> Dum discernit cælestis reges super eam,<br />
nive dealbabuntur in Selmon.<br />
<sup>16</sup> Mons Dei, mons pinguis :<br />
mons coagulatus, mons pinguis.<br />
<sup>17</sup> Ut quid suspicamini, montes coagulatos ?<br />
mons in quo beneplacitum est Deo habitare in eo ;<br />
etenim Dominus habitabit in finem.<br />
<sup>18</sup> Currus Dei decem millibus multiplex, millia lætantium ;<br />
Dominus in eis in Sina, in sancto.<br />
<sup>19</sup> Ascendisti in altum, cepisti captivitatem,<br />
accepisti dona in hominibus ;<br />
etenim non credentes inhabitare Dominum Deum.<br />
<sup>20</sup> Benedictus Dominus die quotidie :<br />
prosperum iter faciet nobis Deus salutarium nostrorum.<br />
<sup>21</sup> Deus noster, Deus salvos faciendi ;<br />
et Domini, Domini exitus mortis.<br />
<sup>22</sup> Verumtamen Deus confringet capita inimicorum suorum,<br />
verticem capilli perambulantium in delictis suis.<br />
<sup>23</sup> Dixit Dominus : Ex Basan convertam,<br />
convertam in profundum maris :<br />
<sup>24</sup> ut intingatur pes tuus in sanguine ;<br />
lingua canum tuorum ex inimicis, ab ipso.<br />
<sup>25</sup> Viderunt ingressus tuos, Deus,<br />
ingressus Dei mei, regis mei, qui est in sancto.<br />
<sup>26</sup> Prævenerunt principes conjuncti psallentibus,<br />
in medio juvencularum tympanistriarum.<br />
<sup>27</sup> In ecclesiis benedicite Deo Domino de fontibus Israël.<br />
<sup>28</sup> Ibi Benjamin adolescentulus, in mentis excessu ;<br />
principes Juda, duces eorum ;<br />
principes Zabulon, principes Nephthali.<br />
<sup>29</sup> Manda, Deus, virtuti tuæ ;<br />
confirma hoc, Deus, quod operatus es in nobis.<br />
<sup>30</sup> A templo tuo in Jerusalem,<br />
tibi offerent reges munera.<br />
<sup>31</sup> Increpa feras arundinis ;<br />
congregatio taurorum in vaccis populorum :<br />
ut excludant eos qui probati sunt argento.<br />
Dissipa gentes quæ bella volunt.<br />
<sup>32</sup> Venient legati ex Ægypto ;<br />
Æthiopia præveniet manus ejus Deo.<br />
<sup>33</sup> Regna terræ, cantate Deo ;<br />
psallite Domino ; psallite Deo.<br />
<sup>34</sup> Qui ascendit super cælum cæli, ad orientem :<br />
ecce dabit voci suæ vocem virtutis.<br />
<sup>35</sup> Date gloriam Deo super Israël ;<br />
magnificentia ejus et virtus ejus in nubibus.<br />
<sup>36</sup> Mirabilis Deus in sanctis suis ;<br />
Deus Israël ipse dabit virtutem et fortitudinem plebi suæ.<br />
Benedictus Deus !</p>
</div>
<div id="section-581" class="section level2">
<h2>68</h2>
<p>In finem, pro iis qui commutabuntur. David.</p>
<p><sup>2</sup> Salvum me fac, Deus,<br />
quoniam intraverunt aquæ usque ad animam meam.<br />
<sup>3</sup> Infixus sum in limo profundi et non est substantia.<br />
Veni in altitudinem maris, et tempestas demersit me.<br />
<sup>4</sup> Laboravi clamans, raucæ factæ sunt fauces meæ ;<br />
defecerunt oculi mei, dum spero in Deum meum.<br />
<sup>5</sup> Multiplicati sunt super capillos capitis mei<br />
qui oderunt me gratis.<br />
Confortati sunt qui persecuti sunt me<br />
inimici mei injuste ;<br />
quæ non rapui, tunc exsolvebam.<br />
<sup>6</sup> Deus, tu scis insipientiam meam ;<br />
et delicta mea a te non sunt abscondita.<br />
<sup>7</sup> Non erubescant in me qui exspectant te, Domine, Domine virtutum ;<br />
non confundantur super me qui quærunt te, Deus Israël.<br />
<sup>8</sup> Quoniam propter te sustinui opprobrium ;<br />
operuit confusio faciem meam.<br />
<sup>9</sup> Extraneus factus sum fratribus meis,<br />
et peregrinus filiis matris meæ.<br />
<sup>10</sup> Quoniam zelus domus tuæ comedit me,<br />
et opprobria exprobrantium tibi ceciderunt super me.<br />
<sup>11</sup> Et operui in jejunio animam meam,<br />
et factum est in opprobrium mihi.<br />
<sup>12</sup> Et posui vestimentum meum cilicium ;<br />
et factus sum illis in parabolam.<br />
<sup>13</sup> Adversum me loquebantur qui sedebant in porta,<br />
et in me psallebant qui bibebant vinum.<br />
<sup>14</sup> Ego vero orationem meam ad te, Domine ;<br />
tempus beneplaciti, Deus.<br />
In multitudine misericordiæ tuæ,<br />
exaudi me in veritate salutis tuæ.<br />
<sup>15</sup> Eripe me de luto, ut non infigar ;<br />
libera me ab iis qui oderunt me, et de profundis aquarum.<br />
<sup>16</sup> Non me demergat tempestas aquæ,<br />
neque absorbeat me profundum,<br />
neque urgeat super me puteus os suum.<br />
<sup>17</sup> Exaudi me, Domine, quoniam benigna est misericordia tua ;<br />
secundum multitudinem miserationum tuarum respice in me.<br />
<sup>18</sup> Et ne avertas faciem tuam a puero tuo ;<br />
quoniam tribulor, velociter exaudi me.<br />
<sup>19</sup> Intende animæ meæ, et libera eam ;<br />
propter inimicos meos, eripe me.<br />
<sup>20</sup> Tu scis improperium meum, et confusionem meam, et reverentiam meam ;<br />
<sup>21</sup> in conspectu tuo sunt omnes qui tribulant me.<br />
Improperium exspectavit cor meum et miseriam :<br />
et sustinui qui simul contristaretur, et non fuit ;<br />
et qui consolaretur, et non inveni.<br />
<sup>22</sup> Et dederunt in escam meam fel,<br />
et in siti mea potaverunt me aceto.<br />
<sup>23</sup> Fiat mensa eorum coram ipsis in laqueum,<br />
et in retributiones, et in scandalum.<br />
<sup>24</sup> Obscurentur oculi eorum, ne videant,<br />
et dorsum eorum semper incurva.<br />
<sup>25</sup> Effunde super eos iram tuam,<br />
et furor iræ tuæ comprehendat eos.<br />
<sup>26</sup> Fiat habitatio eorum deserta,<br />
et in tabernaculis eorum non sit qui inhabitet.<br />
<sup>27</sup> Quoniam quem tu percussisti persecuti sunt,<br />
et super dolorem vulnerum meorum addiderunt.<br />
<sup>28</sup> Appone iniquitatem super iniquitatem eorum,<br />
et non intrent in justitiam tuam.<br />
<sup>29</sup> Deleantur de libro viventium,<br />
et cum justis non scribantur.<br />
<sup>30</sup> Ego sum pauper et dolens ;<br />
salus tua, Deus, suscepit me.<br />
<sup>31</sup> Laudabo nomen Dei cum cantico,<br />
et magnificabo eum in laude :<br />
<sup>32</sup> et placebit Deo super vitulum novellum,<br />
cornua producentem et ungulas.<br />
<sup>33</sup> Videant pauperes, et lætentur ;<br />
quærite Deum, et vivet anima vestra :<br />
<sup>34</sup> quoniam exaudivit pauperes Dominus,<br />
et vinctos suos non despexit.<br />
<sup>35</sup> Laudent illum cæli et terra ;<br />
mare, et omnia reptilia in eis.<br />
<sup>36</sup> Quoniam Deus salvam faciet Sion,<br />
et ædificabuntur civitates Juda,<br />
et inhabitabunt ibi, et hæreditate acquirent eam.<br />
<sup>37</sup> Et semen servorum ejus possidebit eam ;<br />
et qui diligunt nomen ejus habitabunt in ea.</p>
</div>
<div id="section-582" class="section level2">
<h2>69</h2>
<p>In finem. Psalmus David in rememorationem, quod salvum fecerit eum Dominus.</p>
<p><sup>2</sup> Deus, in adjutorium meum intende ;<br />
Domine, ad adjuvandum me festina.<br />
<sup>3</sup> Confundantur, et revereantur, qui quærunt animam meam.<br />
<sup>4</sup> Avertantur retrorsum, et erubescant, qui volunt mihi mala ;<br />
avertantur statim erubescentes qui dicunt mihi : Euge, euge !<br />
<sup>5</sup> Exsultent et lætentur in te omnes qui quærunt te ;<br />
et dicant semper : Magnificetur Dominus, qui diligunt salutare tuum.<br />
<sup>6</sup> Ego vero egenus et pauper sum ;<br />
Deus, adjuva me.<br />
Adjutor meus et liberator meus es tu ;<br />
Domine, ne moreris.</p>
</div>
<div id="section-583" class="section level2">
<h2>70</h2>
<p>Psalmus David, filiorum Jonadab, et priorum captivorum. In te, Domine, speravi ; non confundar in æternum.<br />
<sup>2</sup> In justitia tua libera me, et eripe me :<br />
inclina ad me aurem tuam, et salva me.<br />
<sup>3</sup> Esto mihi in Deum protectorem,<br />
et in locum munitum, ut salvum me facias :<br />
quoniam firmamentum meum et refugium meum es tu.<br />
<sup>4</sup> Deus meus, eripe me de manu peccatoris,<br />
et de manu contra legem agentis, et iniqui :<br />
<sup>5</sup> quoniam tu es patientia mea, Domine ;<br />
Domine, spes mea a juventute mea.<br />
<sup>6</sup> In te confirmatus sum ex utero ;<br />
de ventre matris meæ tu es protector meus ;<br />
in te cantatio mea semper.<br />
<sup>7</sup> Tamquam prodigium factus sum multis ;<br />
et tu adjutor fortis.<br />
<sup>8</sup> Repleatur os meum laude,<br />
ut cantem gloriam tuam,<br />
tota die magnitudinem tuam.<br />
<sup>9</sup> Ne projicias me in tempore senectutis ;<br />
cum defecerit virtus mea, ne derelinquas me.<br />
<sup>10</sup> Quia dixerunt inimici mei mihi,<br />
et qui custodiebant animam meam consilium fecerunt in unum,<br />
<sup>11</sup> dicentes : Deus dereliquit eum :<br />
persequimini et comprehendite eum,<br />
quia non est qui eripiat.<br />
<sup>12</sup> Deus, ne elongeris a me ;<br />
Deus meus, in auxilium meum respice.<br />
<sup>13</sup> Confundantur et deficiant detrahentes animæ meæ ;<br />
operiantur confusione et pudore qui quærunt mala mihi.<br />
<sup>14</sup> Ego autem semper sperabo,<br />
et adjiciam super omnem laudem tuam.<br />
<sup>15</sup> Os meum annuntiabit justitiam tuam,<br />
tota die salutare tuum.<br />
Quoniam non cognovi litteraturam,<br />
<sup>16</sup> introibo in potentias Domini ;<br />
Domine, memorabor justitiæ tuæ solius.<br />
<sup>17</sup> Deus, docuisti me a juventute mea ;<br />
et usque nunc pronuntiabo mirabilia tua.<br />
<sup>18</sup> Et usque in senectam et senium,<br />
Deus, ne derelinquas me,<br />
donec annuntiem brachium tuum generationi omni quæ ventura est,<br />
potentiam tuam, <sup>19</sup> et justitiam tuam, Deus, usque in altissima ;<br />
quæ fecisti magnalia, Deus : quis similis tibi ?<br />
<sup>20</sup> Quantas ostendisti mihi tribulationes multas et malas !<br />
et conversus vivificasti me,<br />
et de abyssis terræ iterum reduxisti me.<br />
<sup>21</sup> Multiplicasti magnificentiam tuam ;<br />
et conversus consolatus es me.<br />
<sup>22</sup> Nam et ego confitebor tibi in vasis psalmi veritatem tuam, Deus ;<br />
psallam tibi in cithara, sanctus Israël.<br />
<sup>23</sup> Exsultabunt labia mea cum cantavero tibi ;<br />
et anima mea quam redemisti.<br />
<sup>24</sup> Sed et lingua mea tota die meditabitur justitiam tuam,<br />
cum confusi et reveriti fuerint qui quærunt mala mihi.</p>
</div>
<div id="section-584" class="section level2">
<h2>71</h2>
<p>Psalmus, in Salomonem.</p>
<p><sup>2</sup> Deus, judicium tuum regi da,<br />
et justitiam tuam filio regis ;<br />
judicare populum tuum in justitia,<br />
et pauperes tuos in judicio.<br />
<sup>3</sup> Suscipiant montes pacem populo,<br />
et colles justitiam.<br />
<sup>4</sup> Judicabit pauperes populi,<br />
et salvos faciet filios pauperum,<br />
et humiliabit calumniatorem.<br />
<sup>5</sup> Et permanebit cum sole, et ante lunam,<br />
in generatione et generationem.<br />
<sup>6</sup> Descendet sicut pluvia in vellus,<br />
et sicut stillicidia stillantia super terram.<br />
<sup>7</sup> Orietur in diebus ejus justitia, et abundantia pacis,<br />
donec auferatur luna.<br />
<sup>8</sup> Et dominabitur a mari usque ad mare,<br />
et a flumine usque ad terminos orbis terrarum.<br />
<sup>9</sup> Coram illo procident Æthiopes,<br />
et inimici ejus terram lingent.<br />
<sup>10</sup> Reges Tharsis et insulæ munera offerent ;<br />
reges Arabum et Saba dona adducent :<br />
<sup>11</sup> et adorabunt eum omnes reges terræ ;<br />
omnes gentes servient ei.<br />
<sup>12</sup> Quia liberabit pauperem a potente,<br />
et pauperem cui non erat adjutor.<br />
<sup>13</sup> Parcet pauperi et inopi,<br />
et animas pauperum salvas faciet.<br />
<sup>14</sup> Ex usuris et iniquitate redimet animas eorum,<br />
et honorabile nomen eorum coram illo.<br />
<sup>15</sup> Et vivet, et dabitur ei de auro Arabiæ ;<br />
et adorabunt de ipso semper,<br />
tota die benedicent ei.<br />
<sup>16</sup> Et erit firmamentum in terra in summis montium ;<br />
superextolletur super Libanum fructus ejus,<br />
et florebunt de civitate sicut fœnum terræ.<br />
<sup>17</sup> Sit nomen ejus benedictum in sæcula ;<br />
ante solem permanet nomen ejus.<br />
Et benedicentur in ipso omnes tribus terræ ;<br />
omnes gentes magnificabunt eum.<br />
<sup>18</sup> Benedictus Dominus Deus Israël,<br />
qui facit mirabilia solus.<br />
<sup>19</sup> Et benedictum nomen majestatis ejus in æternum,<br />
et replebitur majestate ejus omnis terra. Fiat, fiat.</p>
<p><sup>20</sup> Defecerunt laudes David, filii Jesse.</p>
</div>
<div id="section-585" class="section level2">
<h2>72</h2>
<p>Psalmus Asaph. Quam bonus Israël Deus,<br />
his qui recto sunt corde !<br />
<sup>2</sup> Mei autem pene moti sunt pedes,<br />
pene effusi sunt gressus mei :<br />
<sup>3</sup> quia zelavi super iniquos,<br />
pacem peccatorum videns.<br />
<sup>4</sup> Quia non est respectus morti eorum,<br />
et firmamentum in plaga eorum.<br />
<sup>5</sup> In labore hominum non sunt,<br />
et cum hominibus non flagellabuntur.<br />
<sup>6</sup> Ideo tenuit eos superbia ;<br />
operti sunt iniquitate et impietate sua.<br />
<sup>7</sup> Prodiit quasi ex adipe iniquitas eorum ;<br />
transierunt in affectum cordis.<br />
<sup>8</sup> Cogitaverunt et locuti sunt nequitiam ;<br />
iniquitatem in excelso locuti sunt.<br />
<sup>9</sup> Posuerunt in cælum os suum,<br />
et lingua eorum transivit in terra.<br />
<sup>10</sup> Ideo convertetur populus meus hic,<br />
et dies pleni invenientur in eis.<br />
<sup>11</sup> Et dixerunt : Quomodo scit Deus,<br />
et si est scientia in excelso ?<br />
<sup>12</sup> Ecce ipsi peccatores, et abundantes in sæculo<br />
obtinuerunt divitias.<br />
<sup>13</sup> Et dixi : Ergo sine causa justificavi cor meum,<br />
et lavi inter innocentes manus meas,<br />
<sup>14</sup> et fui flagellatus tota die,<br />
et castigatio mea in matutinis.<br />
<sup>15</sup> Si dicebam : Narrabo sic ;<br />
ecce nationem filiorum tuorum reprobavi.<br />
<sup>16</sup> Existimabam ut cognoscerem hoc ;<br />
labor est ante me :<br />
<sup>17</sup> donec intrem in sanctuarium Dei,<br />
et intelligam in novissimis eorum.<br />
<sup>18</sup> Verumtamen propter dolos posuisti eis ;<br />
dejecisti eos dum allevarentur.<br />
<sup>19</sup> Quomodo facti sunt in desolationem ?<br />
subito defecerunt : perierunt propter iniquitatem suam.<br />
<sup>20</sup> Velut somnium surgentium, Domine,<br />
in civitate tua imaginem ipsorum ad nihilum rediges.<br />
<sup>21</sup> Quia inflammatum est cor meum,<br />
et renes mei commutati sunt ;<br />
<sup>22</sup> et ego ad nihilum redactus sum, et nescivi :<br />
<sup>23</sup> ut jumentum factus sum apud te,<br />
et ego semper tecum.<br />
<sup>24</sup> Tenuisti manum dexteram meam,<br />
et in voluntate tua deduxisti me,<br />
et cum gloria suscepisti me.<br />
<sup>25</sup> Quid enim mihi est in cælo ?<br />
et a te quid volui super terram ?<br />
<sup>26</sup> Defecit caro mea et cor meum ;<br />
Deus cordis mei, et pars mea, Deus in æternum.<br />
<sup>27</sup> Quia ecce qui elongant se a te peribunt ;<br />
perdidisti omnes qui fornicantur abs te.<br />
<sup>28</sup> Mihi autem adhærere Deo bonum est ;<br />
ponere in Domino Deo spem meam :<br />
ut annuntiem omnes prædicationes tuas<br />
in portis filiæ Sion.</p>
</div>
<div id="section-586" class="section level2">
<h2>73</h2>
<p>Intellectus Asaph. Ut quid, Deus, repulisti in finem,<br />
iratus est furor tuus super oves pascuæ tuæ ?<br />
<sup>2</sup> Memor esto congregationis tuæ,<br />
quam possedisti ab initio.<br />
Redemisti virgam hæreditatis tuæ,<br />
mons Sion, in quo habitasti in eo.<br />
<sup>3</sup> Leva manus tuas in superbias eorum in finem :<br />
quanta malignatus est inimicus in sancto !<br />
<sup>4</sup> Et gloriati sunt qui oderunt te in medio solemnitatis tuæ ;<br />
posuerunt signa sua, signa :<br />
<sup>5</sup> et non cognoverunt sicut in exitu super summum.<br />
Quasi in silva lignorum securibus<br />
<sup>6</sup> exciderunt januas ejus in idipsum ;<br />
in securi et ascia dejecerunt eam.<br />
<sup>7</sup> Incenderunt igni sanctuarium tuum ;<br />
in terra polluerunt tabernaculum nominis tui.<br />
<sup>8</sup> Dixerunt in corde suo cognatio eorum simul :<br />
Quiescere faciamus omnes dies festos Dei a terra.<br />
<sup>9</sup> Signa nostra non vidimus ;<br />
jam non est propheta ;<br />
et nos non cognoscet amplius.<br />
<sup>10</sup> Usquequo, Deus, improperabit inimicus ?<br />
irritat adversarius nomen tuum in finem ?<br />
<sup>11</sup> Ut quid avertis manum tuam,<br />
et dexteram tuam de medio sinu tuo in finem ?<br />
<sup>12</sup> Deus autem rex noster ante sæcula :<br />
operatus est salutem in medio terræ.<br />
<sup>13</sup> Tu confirmasti in virtute tua mare ;<br />
contribulasti capita draconum in aquis.<br />
<sup>14</sup> Tu confregisti capita draconis ;<br />
dedisti eum escam populis Æthiopum.<br />
<sup>15</sup> Tu dirupisti fontes et torrentes ;<br />
tu siccasti fluvios Ethan.<br />
<sup>16</sup> Tuus est dies, et tua est nox ;<br />
tu fabricatus es auroram et solem.<br />
<sup>17</sup> Tu fecisti omnes terminos terræ ;<br />
æstatem et ver tu plasmasti ea.<br />
<sup>18</sup> Memor esto hujus : inimicus improperavit Domino,<br />
et populus insipiens incitavit nomen tuum.<br />
<sup>19</sup> Ne tradas bestiis animas confitentes tibi,<br />
et animas pauperum tuorum ne obliviscaris in finem.<br />
<sup>20</sup> Respice in testamentum tuum,<br />
quia repleti sunt qui obscurati sunt terræ domibus iniquitatum.<br />
<sup>21</sup> Ne avertatur humilis factus confusus ;<br />
pauper et inops laudabunt nomen tuum.<br />
<sup>22</sup> Exsurge, Deus, judica causam tuam ;<br />
memor esto improperiorum tuorum,<br />
eorum quæ ab insipiente sunt tota die.<br />
<sup>23</sup> Ne obliviscaris voces inimicorum tuorum :<br />
superbia eorum qui te oderunt ascendit semper.</p>
</div>
<div id="section-587" class="section level2">
<h2>74</h2>
<p>In finem, ne corrumpas. Psalmus cantici Asaph.</p>
<p><sup>2</sup> Confitebimur tibi, Deus, confitebimur,<br />
et invocabimus nomen tuum ;<br />
narrabimus mirabilia tua.<br />
<sup>3</sup> Cum accepero tempus,<br />
ego justitias judicabo.<br />
<sup>4</sup> Liquefacta est terra et omnes qui habitant in ea :<br />
ego confirmavi columnas ejus.<br />
<sup>5</sup> Dixi iniquis : Nolite inique agere :<br />
et delinquentibus : Nolite exaltare cornu :<br />
<sup>6</sup> nolite extollere in altum cornu vestrum ;<br />
nolite loqui adversus Deum iniquitatem.<br />
<sup>7</sup> Quia neque ab oriente, neque ab occidente,<br />
neque a desertis montibus :<br />
<sup>8</sup> quoniam Deus judex est.<br />
Hunc humiliat, et hunc exaltat :<br />
<sup>9</sup> quia calix in manu Domini vini meri, plenus misto.<br />
Et inclinavit ex hoc in hoc ;<br />
verumtamen fæx ejus non est exinanita :<br />
bibent omnes peccatores terræ.<br />
<sup>10</sup> Ego autem annuntiabo in sæculum ;<br />
cantabo Deo Jacob :<br />
<sup>11</sup> et omnia cornua peccatorum confringam,<br />
et exaltabuntur cornua justi.</p>
</div>
<div id="section-588" class="section level2">
<h2>75</h2>
<p>In finem, in laudibus. Psalmus Asaph, canticum ad Assyrios.</p>
<p><sup>2</sup> Notus in Judæa Deus ;<br />
in Israël magnum nomen ejus.<br />
<sup>3</sup> Et factus est in pace locus ejus,<br />
et habitatio ejus in Sion.<br />
<sup>4</sup> Ibi confregit potentias arcuum,<br />
scutum, gladium, et bellum.<br />
<sup>5</sup> Illuminans tu mirabiliter a montibus æternis ;<br />
<sup>6</sup> turbati sunt omnes insipientes corde.<br />
Dormierunt somnum suum,<br />
et nihil invenerunt omnes viri divitiarum in manibus suis.<br />
<sup>7</sup> Ab increpatione tua, Deus Jacob,<br />
dormitaverunt qui ascenderunt equos.<br />
<sup>8</sup> Tu terribilis es ; et quis resistet tibi ?<br />
ex tunc ira tua.<br />
<sup>9</sup> De cælo auditum fecisti judicium :<br />
terra tremuit et quievit <sup>10</sup> cum exsurgeret in judicium Deus,<br />
ut salvos faceret omnes mansuetos terræ.<br />
<sup>11</sup> Quoniam cogitatio hominis confitebitur tibi,<br />
et reliquiæ cogitationis diem festum agent tibi.<br />
<sup>12</sup> Vovete et reddite Domino Deo vestro,<br />
omnes qui in circuitu ejus affertis munera :<br />
terribili, <sup>13</sup> et ei qui aufert spiritum principum :<br />
terribili apud reges terræ.</p>
</div>
<div id="section-589" class="section level2">
<h2>76</h2>
<p>In finem, pro Idithun. Psalmus Asaph.</p>
<p><sup>2</sup> Voce mea ad Dominum clamavi ;<br />
voce mea ad Deum, et intendit mihi.<br />
<sup>3</sup> In die tribulationis meæ Deum exquisivi ;<br />
manibus meis nocte contra eum, et non sum deceptus.<br />
Renuit consolari anima mea ;<br />
<sup>4</sup> memor fui Dei, et delectatus sum,<br />
et exercitatus sum, et defecit spiritus meus.<br />
<sup>5</sup> Anticipaverunt vigilias oculi mei ;<br />
turbatus sum, et non sum locutus.<br />
<sup>6</sup> Cogitavi dies antiquos,<br />
et annos æternos in mente habui.<br />
<sup>7</sup> Et meditatus sum nocte cum corde meo,<br />
et exercitabar, et scopebam spiritum meum.<br />
<sup>8</sup> Numquid in æternum projiciet Deus ?<br />
aut non apponet ut complacitior sit adhuc ?<br />
<sup>9</sup> aut in finem misericordiam suam abscindet,<br />
a generatione in generationem ?<br />
<sup>10</sup> aut obliviscetur misereri Deus ?<br />
aut continebit in ira sua misericordias suas ?<br />
<sup>11</sup> Et dixi : Nunc cœpi ;<br />
hæc mutatio dexteræ Excelsi.<br />
<sup>12</sup> Memor fui operum Domini,<br />
quia memor ero ab initio mirabilium tuorum :<br />
<sup>13</sup> et meditabor in omnibus operibus tuis,<br />
et in adinventionibus tuis exercebor.<br />
<sup>14</sup> Deus, in sancto via tua :<br />
quis deus magnus sicut Deus noster ?<br />
<sup>15</sup> Tu es Deus qui facis mirabilia :<br />
notam fecisti in populis virtutem tuam.<br />
<sup>16</sup> Redemisti in brachio tuo populum tuum,<br />
filios Jacob et Joseph.<br />
<sup>17</sup> Viderunt te aquæ, Deus ;<br />
viderunt te aquæ, et timuerunt :<br />
et turbatæ sunt abyssi.<br />
<sup>18</sup> Multitudo sonitus aquarum ;<br />
vocem dederunt nubes.<br />
Etenim sagittæ tuæ transeunt ;<br />
<sup>19</sup> vox tonitrui tui in rota.<br />
Illuxerunt coruscationes tuæ orbi terræ ;<br />
commota est, et contremuit terra.<br />
<sup>20</sup> In mari via tua, et semitæ tuæ in aquis multis,<br />
et vestigia tua non cognoscentur.<br />
<sup>21</sup> Deduxisti sicut oves populum tuum,<br />
in manu Moysi et Aaron.</p>
</div>
<div id="section-590" class="section level2">
<h2>77</h2>
<p>Intellectus Asaph. Attendite, popule meus, legem meam ;<br />
inclinate aurem vestram in verba oris mei.<br />
<sup>2</sup> Aperiam in parabolis os meum ;<br />
loquar propositiones ab initio.<br />
<sup>3</sup> Quanta audivimus, et cognovimus ea,<br />
et patres nostri narraverunt nobis.<br />
<sup>4</sup> Non sunt occultata a filiis eorum in generatione altera,<br />
narrantes laudes Domini et virtutes ejus,<br />
et mirabilia ejus quæ fecit.<br />
<sup>5</sup> Et suscitavit testimonium in Jacob,<br />
et legem posuit in Israël,<br />
quanta mandavit patribus nostris<br />
nota facere ea filiis suis :<br />
<sup>6</sup> ut cognoscat generatio altera :<br />
filii qui nascentur et exsurgent,<br />
et narrabunt filiis suis,<br />
<sup>7</sup> ut ponant in Deo spem suam,<br />
et non obliviscantur operum Dei,<br />
et mandata ejus exquirant :<br />
<sup>8</sup> ne fiant, sicut patres eorum,<br />
generatio prava et exasperans ;<br />
generatio quæ non direxit cor suum,<br />
et non est creditus cum Deo spiritus ejus.<br />
<sup>9</sup> Filii Ephrem, intendentes et mittentes arcum,<br />
conversi sunt in die belli.<br />
<sup>10</sup> Non custodierunt testamentum Dei,<br />
et in lege ejus noluerunt ambulare.<br />
<sup>11</sup> Et obliti sunt benefactorum ejus,<br />
et mirabilium ejus quæ ostendit eis.<br />
<sup>12</sup> Coram patribus eorum fecit mirabilia<br />
in terra Ægypti, in campo Taneos.<br />
<sup>13</sup> Interrupit mare, et perduxit eos,<br />
et statuit aquas quasi in utre :<br />
<sup>14</sup> et deduxit eos in nube diei,<br />
et tota nocte in illuminatione ignis.<br />
<sup>15</sup> Interrupit petram in eremo,<br />
et adaquavit eos velut in abysso multa.<br />
<sup>16</sup> Et eduxit aquam de petra,<br />
et deduxit tamquam flumina aquas.<br />
<sup>17</sup> Et apposuerunt adhuc peccare ei ;<br />
in iram excitaverunt Excelsum in inaquoso.<br />
<sup>18</sup> Et tentaverunt Deum in cordibus suis,<br />
ut peterent escas animabus suis.<br />
<sup>19</sup> Et male locuti sunt de Deo ;<br />
dixerunt : Numquid poterit Deus parare mensam in deserto ?<br />
<sup>20</sup> quoniam percussit petram, et fluxerunt aquæ,<br />
et torrentes inundaverunt.<br />
Numquid et panem poterit dare,<br />
aut parare mensam populo suo ?<br />
<sup>21</sup> Ideo audivit Dominus et distulit ;<br />
et ignis accensus est in Jacob,<br />
et ira ascendit in Israël :<br />
<sup>22</sup> quia non crediderunt in Deo,<br />
nec speraverunt in salutari ejus.<br />
<sup>23</sup> Et mandavit nubibus desuper,<br />
et januas cæli aperuit.<br />
<sup>24</sup> Et pluit illis manna ad manducandum,<br />
et panem cæli dedit eis.<br />
<sup>25</sup> Panem angelorum manducavit homo ;<br />
cibaria misit eis in abundantia.<br />
<sup>26</sup> Transtulit austrum de cælo,<br />
et induxit in virtute sua africum.<br />
<sup>27</sup> Et pluit super eos sicut pulverem carnes,<br />
et sicut arenam maris volatilia pennata.<br />
<sup>28</sup> Et ceciderunt in medio castrorum eorum,<br />
circa tabernacula eorum.<br />
<sup>29</sup> Et manducaverunt, et saturati sunt nimis,<br />
et desiderium eorum attulit eis :<br />
<sup>30</sup> non sunt fraudati a desiderio suo.<br />
Adhuc escæ eorum erant in ore ipsorum,<br />
<sup>31</sup> et ira Dei ascendit super eos :<br />
et occidit pingues eorum,<br />
et electos Israël impedivit.<br />
<sup>32</sup> In omnibus his peccaverunt adhuc,<br />
et non crediderunt in mirabilibus ejus.<br />
<sup>33</sup> Et defecerunt in vanitate dies eorum,<br />
et anni eorum cum festinatione.<br />
<sup>34</sup> Cum occideret eos, quærebant eum et revertebantur,<br />
et diluculo veniebant ad eum.<br />
<sup>35</sup> Et rememorati sunt quia Deus adjutor est eorum,<br />
et Deus excelsus redemptor eorum est.<br />
<sup>36</sup> Et dilexerunt eum in ore suo,<br />
et lingua sua mentiti sunt ei ;<br />
<sup>37</sup> cor autem eorum non erat rectum cum eo,<br />
nec fideles habiti sunt in testamento ejus.<br />
<sup>38</sup> Ipse autem est misericors,<br />
et propitius fiet peccatis eorum,<br />
et non disperdet eos.<br />
Et abundavit ut averteret iram suam,<br />
et non accendit omnem iram suam.<br />
<sup>39</sup> Et recordatus est quia caro sunt,<br />
spiritus vadens et non rediens.<br />
<sup>40</sup> Quoties exacerbaverunt eum in deserto ;<br />
in iram concitaverunt eum in inaquoso ?<br />
<sup>41</sup> Et conversi sunt, et tentaverunt Deum,<br />
et sanctum Israël exacerbaverunt.<br />
<sup>42</sup> Non sunt recordati manus ejus,<br />
die qua redemit eos de manu tribulantis :<br />
<sup>43</sup> sicut posuit in Ægypto signa sua,<br />
et prodigia sua in campo Taneos ;<br />
<sup>44</sup> et convertit in sanguinem flumina eorum,<br />
et imbres eorum, ne biberent.<br />
<sup>45</sup> Misit in eos cœnomyiam, et comedit eos,<br />
et ranam, et disperdidit eos ;<br />
<sup>46</sup> et dedit ærugini fructus eorum,<br />
et labores eorum locustæ ;<br />
<sup>47</sup> et occidit in grandine vineas eorum,<br />
et moros eorum in pruina ;<br />
<sup>48</sup> et tradidit grandini jumenta eorum,<br />
et possessionem eorum igni ;<br />
<sup>49</sup> misit in eos iram indignationis suæ,<br />
indignationem, et iram, et tribulationem,<br />
immissiones per angelos malos.<br />
<sup>50</sup> Viam fecit semitæ iræ suæ :<br />
non pepercit a morte animabus eorum,<br />
et jumenta eorum in morte conclusit :<br />
<sup>51</sup> et percussit omne primogenitum in terra Ægypti ;<br />
primitias omnis laboris eorum in tabernaculis Cham :<br />
<sup>52</sup> et abstulit sicut oves populum suum,<br />
et perduxit eos tamquam gregem in deserto :<br />
<sup>53</sup> et deduxit eos in spe, et non timuerunt,<br />
et inimicos eorum operuit mare.<br />
<sup>54</sup> Et induxit eos in montem sanctificationis suæ,<br />
montem quem acquisivit dextera ejus ;<br />
et ejecit a facie eorum gentes,<br />
et sorte divisit eis terram in funiculo distributionis ;<br />
<sup>55</sup> et habitare fecit in tabernaculis eorum tribus Israël.<br />
<sup>56</sup> Et tentaverunt, et exacerbaverunt Deum excelsum,<br />
et testimonia ejus non custodierunt.<br />
<sup>57</sup> Et averterunt se, et non servaverunt pactum :<br />
quemadmodum patres eorum, conversi sunt in arcum pravum.<br />
<sup>58</sup> In iram concitaverunt eum in collibus suis,<br />
et in sculptilibus suis ad æmulationem eum provocaverunt.<br />
<sup>59</sup> Audivit Deus, et sprevit,<br />
et ad nihilum redegit valde Israël.<br />
<sup>60</sup> Et repulit tabernaculum Silo,<br />
tabernaculum suum, ubi habitavit in hominibus.<br />
<sup>61</sup> Et tradidit in captivitatem virtutem eorum,<br />
et pulchritudinem eorum in manus inimici.<br />
<sup>62</sup> Et conclusit in gladio populum suum,<br />
et hæreditatem suam sprevit.<br />
<sup>63</sup> Juvenes eorum comedit ignis,<br />
et virgines eorum non sunt lamentatæ.<br />
<sup>64</sup> Sacerdotes eorum in gladio ceciderunt,<br />
et viduæ eorum non plorabantur.<br />
<sup>65</sup> Et excitatus est tamquam dormiens Dominus,<br />
tamquam potens crapulatus a vino.<br />
<sup>66</sup> Et percussit inimicos suos in posteriora ;<br />
opprobrium sempiternum dedit illis.<br />
<sup>67</sup> Et repulit tabernaculum Joseph,<br />
et tribum Ephraim non elegit :<br />
<sup>68</sup> sed elegit tribum Juda,<br />
montem Sion, quem dilexit.<br />
<sup>69</sup> Et ædificavit sicut unicornium sanctificium suum,<br />
in terra quam fundavit in sæcula.<br />
<sup>70</sup> Et elegit David, servum suum,<br />
et sustulit eum de gregibus ovium ;<br />
de post fœtantes accepit eum :<br />
<sup>71</sup> pascere Jacob servum suum,<br />
et Israël hæreditatem suam.<br />
<sup>72</sup> Et pavit eos in innocentia cordis sui,<br />
et in intellectibus manuum suarum deduxit eos.</p>
</div>
<div id="section-591" class="section level2">
<h2>78</h2>
<p>Psalmus Asaph. Deus, venerunt gentes in hæreditatem tuam ;<br />
polluerunt templum sanctum tuum ;<br />
posuerunt Jerusalem in pomorum custodiam.<br />
<sup>2</sup> Posuerunt morticina servorum tuorum escas volatilibus cæli ;<br />
carnes sanctorum tuorum bestiis terræ.<br />
<sup>3</sup> Effuderunt sanguinem eorum tamquam aquam in circuitu Jerusalem,<br />
et non erat qui sepeliret.<br />
<sup>4</sup> Facti sumus opprobrium vicinis nostris ;<br />
subsannatio et illusio his qui in circuitu nostro sunt.<br />
<sup>5</sup> Usquequo, Domine, irasceris in finem ?<br />
accendetur velut ignis zelus tuus ?<br />
<sup>6</sup> Effunde iram tuam in gentes quæ te non noverunt,<br />
et in regna quæ nomen tuum non invocaverunt :<br />
<sup>7</sup> quia comederunt Jacob,<br />
et locum ejus desolaverunt.<br />
<sup>8</sup> Ne memineris iniquitatum nostrarum antiquarum ;<br />
cito anticipent nos misericordiæ tuæ,<br />
quia pauperes facti sumus nimis.<br />
<sup>9</sup> Adjuva nos, Deus salutaris noster,<br />
et propter gloriam nominis tui, Domine, libera nos :<br />
et propitius esto peccatis nostris, propter nomen tuum.<br />
<sup>10</sup> Ne forte dicant in gentibus : Ubi est Deus eorum ?<br />
et innotescat in nationibus coram oculis nostris<br />
ultio sanguinis servorum tuorum qui effusus est.<br />
<sup>11</sup> Introëat in conspectu tuo gemitus compeditorum ;<br />
secundum magnitudinem brachii tui posside filios mortificatorum :<br />
<sup>12</sup> et redde vicinis nostris septuplum in sinu eorum ;<br />
improperium ipsorum quod exprobraverunt tibi, Domine.<br />
<sup>13</sup> Nos autem populus tuus, et oves pascuæ tuæ,<br />
confitebimur tibi in sæculum ;<br />
in generationem et generationem annuntiabimus laudem tuam.</p>
</div>
<div id="section-592" class="section level2">
<h2>79</h2>
<p>In finem, pro iis qui commutabuntur. Testimonium Asaph, psalmus.</p>
<p><sup>2</sup> Qui regis Israël, intende ;<br />
qui deducis velut ovem Joseph.<br />
Qui sedes super cherubim, manifestare<br />
<sup>3</sup> coram Ephraim, Benjamin, et Manasse.<br />
Excita potentiam tuam, et veni,<br />
ut salvos facias nos.<br />
<sup>4</sup> Deus, converte nos, et ostende faciem tuam,<br />
et salvi erimus.<br />
<sup>5</sup> Domine Deus virtutum,<br />
quousque irasceris super orationem servi tui ?<br />
<sup>6</sup> cibabis nos pane lacrimarum,<br />
et potum dabis nobis in lacrimis in mensura ?<br />
<sup>7</sup> Posuisti nos in contradictionem vicinis nostris,<br />
et inimici nostri subsannaverunt nos.<br />
<sup>8</sup> Deus virtutum, converte nos, et ostende faciem tuam,<br />
et salvi erimus.<br />
<sup>9</sup> Vineam de Ægypto transtulisti :<br />
ejecisti gentes, et plantasti eam.<br />
<sup>10</sup> Dux itineris fuisti in conspectu ejus ;<br />
plantasti radices ejus, et implevit terram.<br />
<sup>11</sup> Operuit montes umbra ejus,<br />
et arbusta ejus cedros Dei.<br />
<sup>12</sup> Extendit palmites suos usque ad mare,<br />
et usque ad flumen propagines ejus.<br />
<sup>13</sup> Ut quid destruxisti maceriam ejus,<br />
et vindemiant eam omnes qui prætergrediuntur viam ?<br />
<sup>14</sup> Exterminavit eam aper de silva,<br />
et singularis ferus depastus est eam.<br />
<sup>15</sup> Deus virtutum, convertere,<br />
respice de cælo, et vide,<br />
et visita vineam istam :<br />
<sup>16</sup> et perfice eam quam plantavit dextera tua,<br />
et super filium hominis quem confirmasti tibi.<br />
<sup>17</sup> Incensa igni et suffossa,<br />
ab increpatione vultus tui peribunt.<br />
<sup>18</sup> Fiat manus tua super virum dexteræ tuæ,<br />
et super filium hominis quem confirmasti tibi.<br />
<sup>19</sup> Et non discedimus a te :<br />
vivificabis nos, et nomen tuum invocabimus.<br />
<sup>20</sup> Domine Deus virtutum, converte nos, et ostende faciem tuam,<br />
et salvi erimus.</p>
</div>
<div id="section-593" class="section level2">
<h2>80</h2>
<p>In finem, pro torcularibus. Psalmus ipsi Asaph.</p>
<p><sup>2</sup> Exsultate Deo adjutori nostro ;<br />
jubilate Deo Jacob.<br />
<sup>3</sup> Sumite psalmum, et date tympanum ;<br />
psalterium jucundum cum cithara.<br />
<sup>4</sup> Buccinate in neomenia tuba,<br />
in insigni die solemnitatis vestræ :<br />
<sup>5</sup> quia præceptum in Israël est,<br />
et judicium Deo Jacob.<br />
<sup>6</sup> Testimonium in Joseph posuit illud,<br />
cum exiret de terra Ægypti ;<br />
linguam quam non noverat, audivit.<br />
<sup>7</sup> Divertit ab oneribus dorsum ejus ;<br />
manus ejus in cophino servierunt.<br />
<sup>8</sup> In tribulatione invocasti me, et liberavi te.<br />
Exaudivi te in abscondito tempestatis ;<br />
probavi te apud aquam contradictionis.<br />
<sup>9</sup> Audi, populus meus, et contestabor te.<br />
Israël, si audieris me,<br />
<sup>10</sup> non erit in te deus recens,<br />
neque adorabis deum alienum.<br />
<sup>11</sup> Ego enim sum Dominus Deus tuus,<br />
qui eduxi te de terra Ægypti.<br />
Dilata os tuum, et implebo illud.<br />
<sup>12</sup> Et non audivit populus meus vocem meam,<br />
et Israël non intendit mihi.<br />
<sup>13</sup> Et dimisi eos secundum desideria cordis eorum ;<br />
ibunt in adinventionibus suis.<br />
<sup>14</sup> Si populus meus audisset me,<br />
Israël si in viis meis ambulasset,<br />
<sup>15</sup> pro nihilo forsitan inimicos eorum humiliassem,<br />
et super tribulantes eos misissem manum meam.<br />
<sup>16</sup> Inimici Domini mentiti sunt ei,<br />
et erit tempus eorum in sæcula.<br />
<sup>17</sup> Et cibavit eos ex adipe frumenti,<br />
et de petra melle saturavit eos.</p>
</div>
<div id="section-594" class="section level2">
<h2>81</h2>
<p>Psalmus Asaph. Deus stetit in synagoga deorum ;<br />
in medio autem deos dijudicat.<br />
<sup>2</sup> Usquequo judicatis iniquitatem,<br />
et facies peccatorum sumitis ?<br />
<sup>3</sup> Judicate egeno et pupillo ;<br />
humilem et pauperem justificate.<br />
<sup>4</sup> Eripite pauperem,<br />
et egenum de manu peccatoris liberate.<br />
<sup>5</sup> Nescierunt, neque intellexerunt ;<br />
in tenebris ambulant :<br />
movebuntur omnia fundamenta terræ.<br />
<sup>6</sup> Ego dixi : Dii estis,<br />
et filii Excelsi omnes.<br />
<sup>7</sup> Vos autem sicut homines moriemini,<br />
et sicut unus de principibus cadetis.<br />
<sup>8</sup> Surge, Deus, judica terram,<br />
quoniam tu hæreditabis in omnibus gentibus.</p>
</div>
<div id="section-595" class="section level2">
<h2>82</h2>
<p>Canticum Psalmi Asaph.</p>
<p><sup>2</sup> Deus, quis similis erit tibi ?<br />
ne taceas, neque compescaris, Deus :<br />
<sup>3</sup> quoniam ecce inimici tui sonuerunt,<br />
et qui oderunt te extulerunt caput.<br />
<sup>4</sup> Super populum tuum malignaverunt consilium,<br />
et cogitaverunt adversus sanctos tuos.<br />
<sup>5</sup> Dixerunt : Venite, et disperdamus eos de gente,<br />
et non memoretur nomen Israël ultra.<br />
<sup>6</sup> Quoniam cogitaverunt unanimiter ;<br />
simul adversum te testamentum disposuerunt :<br />
<sup>7</sup> tabernacula Idumæorum et Ismahelitæ,<br />
Moab et Agareni,<br />
<sup>8</sup> Gebal, et Ammon, et Amalec ;<br />
alienigenæ cum habitantibus Tyrum.<br />
<sup>9</sup> Etenim Assur venit cum illis :<br />
facti sunt in adjutorium filiis Lot.<br />
<sup>10</sup> Fac illis sicut Madian et Sisaræ,<br />
sicut Jabin in torrente Cisson.<br />
<sup>11</sup> Disperierunt in Endor ;<br />
facti sunt ut stercus terræ.<br />
<sup>12</sup> Pone principes eorum sicut Oreb,<br />
et Zeb, et Zebee, et Salmana :<br />
omnes principes eorum,<br />
<sup>13</sup> qui dixerunt : Hæreditate possideamus sanctuarium Dei.<br />
<sup>14</sup> Deus meus, pone illos ut rotam,<br />
et sicut stipulam ante faciem venti.<br />
<sup>15</sup> Sicut ignis qui comburit silvam,<br />
et sicut flamma comburens montes,<br />
<sup>16</sup> ita persequeris illos in tempestate tua,<br />
et in ira tua turbabis eos.<br />
<sup>17</sup> Imple facies eorum ignominia,<br />
et quærent nomen tuum, Domine.<br />
<sup>18</sup> Erubescant, et conturbentur in sæculum sæculi,<br />
et confundantur, et pereant.<br />
<sup>19</sup> Et cognoscant quia nomen tibi Dominus :<br />
tu solus Altissimus in omni terra.</p>
</div>
<div id="section-596" class="section level2">
<h2>83</h2>
<p>In finem, pro torcularibus filiis Core. Psalmus.</p>
<p><sup>2</sup> Quam dilecta tabernacula tua, Domine virtutum !<br />
<sup>3</sup> Concupiscit, et deficit anima mea in atria Domini ;<br />
cor meum et caro mea exsultaverunt in Deum vivum.<br />
<sup>4</sup> Etenim passer invenit sibi domum,<br />
et turtur nidum sibi, ubi ponat pullos suos :<br />
altaria tua, Domine virtutum,<br />
rex meus, et Deus meus.<br />
<sup>5</sup> Beati qui habitant in domo tua, Domine ;<br />
in sæcula sæculorum laudabunt te.<br />
<sup>6</sup> Beatus vir cujus est auxilium abs te :<br />
ascensiones in corde suo disposuit,<br />
<sup>7</sup> in valle lacrimarum, in loco quem posuit.<br />
<sup>8</sup> Etenim benedictionem dabit legislator ;<br />
ibunt de virtute in virtutem :<br />
videbitur Deus deorum in Sion.<br />
<sup>9</sup> Domine Deus virtutum, exaudi orationem meam ;<br />
auribus percipe, Deus Jacob.<br />
<sup>10</sup> Protector noster, aspice, Deus,<br />
et respice in faciem christi tui.<br />
<sup>11</sup> Quia melior est dies una in atriis tuis super millia ;<br />
elegi abjectus esse in domo Dei mei<br />
magis quam habitare in tabernaculis peccatorum.<br />
<sup>12</sup> Quia misericordiam et veritatem diligit Deus :<br />
gratiam et gloriam dabit Dominus.<br />
<sup>13</sup> Non privabit bonis eos qui ambulant in innocentia :<br />
Domine virtutum, beatus homo qui sperat in te.</p>
</div>
<div id="section-597" class="section level2">
<h2>84</h2>
<p>In finem, filiis Core. Psalmus.</p>
<p><sup>2</sup> Benedixisti, Domine, terram tuam ;<br />
avertisti captivitatem Jacob.<br />
<sup>3</sup> Remisisti iniquitatem plebis tuæ ;<br />
operuisti omnia peccata eorum.<br />
<sup>4</sup> Mitigasti omnem iram tuam ;<br />
avertisti ab ira indignationis tuæ.<br />
<sup>5</sup> Converte nos, Deus salutaris noster,<br />
et averte iram tuam a nobis.<br />
<sup>6</sup> Numquid in æternum irasceris nobis ?<br />
aut extendes iram tuam a generatione in generationem ?<br />
<sup>7</sup> Deus, tu conversus vivificabis nos,<br />
et plebs tua lætabitur in te.<br />
<sup>8</sup> Ostende nobis, Domine, misericordiam tuam,<br />
et salutare tuum da nobis.<br />
<sup>9</sup> Audiam quid loquatur in me Dominus Deus,<br />
quoniam loquetur pacem in plebem suam,<br />
et super sanctos suos,<br />
et in eos qui convertuntur ad cor.<br />
<sup>10</sup> Verumtamen prope timentes eum salutare ipsius,<br />
ut inhabitet gloria in terra nostra.<br />
<sup>11</sup> Misericordia et veritas obviaverunt sibi ;<br />
justitia et pax osculatæ sunt.<br />
<sup>12</sup> Veritas de terra orta est,<br />
et justitia de cælo prospexit.<br />
<sup>13</sup> Etenim Dominus dabit benignitatem,<br />
et terra nostra dabit fructum suum.<br />
<sup>14</sup> Justitia ante eum ambulabit,<br />
et ponet in via gressus suos.</p>
</div>
<div id="section-598" class="section level2">
<h2>85</h2>
<p>Oratio ipsi David. Inclina, Domine, aurem tuam et exaudi me,<br />
quoniam inops et pauper sum ego.<br />
<sup>2</sup> Custodi animam meam, quoniam sanctus sum ;<br />
salvum fac servum tuum, Deus meus, sperantem in te.<br />
<sup>3</sup> Miserere mei, Domine,<br />
quoniam ad te clamavi tota die ;<br />
<sup>4</sup> lætifica animam servi tui,<br />
quoniam ad te, Domine, animam meam levavi.<br />
<sup>5</sup> Quoniam tu, Domine, suavis et mitis,<br />
et multæ misericordiæ omnibus invocantibus te.<br />
<sup>6</sup> Auribus percipe, Domine, orationem meam,<br />
et intende voci deprecationis meæ.<br />
<sup>7</sup> In die tribulationis meæ clamavi ad te,<br />
quia exaudisti me.<br />
<sup>8</sup> Non est similis tui in diis, Domine,<br />
et non est secundum opera tua.<br />
<sup>9</sup> Omnes gentes quascumque fecisti venient,<br />
et adorabunt coram te, Domine,<br />
et glorificabunt nomen tuum.<br />
<sup>10</sup> Quoniam magnus es tu, et faciens mirabilia ;<br />
tu es Deus solus.<br />
<sup>11</sup> Deduc me, Domine, in via tua, et ingrediar in veritate tua ;<br />
lætetur cor meum, ut timeat nomen tuum.<br />
<sup>12</sup> Confitebor tibi, Domine Deus meus, in toto corde meo,<br />
et glorificabo nomen tuum in æternum :<br />
<sup>13</sup> quia misericordia tua magna est super me,<br />
et eruisti animam meam ex inferno inferiori.<br />
<sup>14</sup> Deus, iniqui insurrexerunt super me,<br />
et synagoga potentium quæsierunt animam meam :<br />
et non proposuerunt te in conspectu suo.<br />
<sup>15</sup> Et tu, Domine Deus, miserator et misericors ;<br />
patiens, et multæ misericordiæ, et verax.<br />
<sup>16</sup> Respice in me, et miserere mei ;<br />
da imperium tuum puero tuo,<br />
et salvum fac filium ancillæ tuæ.<br />
<sup>17</sup> Fac mecum signum in bonum,<br />
ut videant qui oderunt me, et confundantur :<br />
quoniam tu, Domine, adjuvisti me, et consolatus es me.</p>
</div>
<div id="section-599" class="section level2">
<h2>86</h2>
<p>Filiis Core. Psalmus cantici. Fundamenta ejus in montibus sanctis ;<br />
<sup>2</sup> diligit Dominus portas Sion super omnia tabernacula Jacob.<br />
<sup>3</sup> Gloriosa dicta sunt de te, civitas Dei !<br />
<sup>4</sup> Memor ero Rahab et Babylonis, scientium me ;<br />
ecce alienigenæ, et Tyrus, et populus Æthiopum,<br />
hi fuerunt illic.<br />
<sup>5</sup> Numquid Sion dicet : Homo et homo natus est in ea,<br />
et ipse fundavit eam Altissimus ?<br />
<sup>6</sup> Dominus narrabit in scripturis populorum et principum,<br />
horum qui fuerunt in ea.<br />
<sup>7</sup> Sicut lætantium omnium<br />
habitatio est in te.</p>
</div>
<div id="section-600" class="section level2">
<h2>87</h2>
<p>Canticum Psalmi, filiis Core, in finem, pro Maheleth ad respondendum. Intellectus Eman Ezrahitæ.</p>
<p><sup>2</sup> Domine, Deus salutis meæ,<br />
in die clamavi et nocte coram te.<br />
<sup>3</sup> Intret in conspectu tuo oratio mea,<br />
inclina aurem tuam ad precem meam.<br />
<sup>4</sup> Quia repleta est malis anima mea,<br />
et vita mea inferno appropinquavit.<br />
<sup>5</sup> Æstimatus sum cum descendentibus in lacum,<br />
factus sum sicut homo sine adjutorio,<br />
<sup>6</sup> inter mortuos liber ;<br />
sicut vulnerati dormientes in sepulchris,<br />
quorum non es memor amplius,<br />
et ipsi de manu tua repulsi sunt.<br />
<sup>7</sup> Posuerunt me in lacu inferiori,<br />
in tenebrosis, et in umbra mortis.<br />
<sup>8</sup> Super me confirmatus est furor tuus,<br />
et omnes fluctus tuos induxisti super me.<br />
<sup>9</sup> Longe fecisti notos meos a me ;<br />
posuerunt me abominationem sibi.<br />
Traditus sum, et non egrediebar ;<br />
<sup>10</sup> oculi mei languerunt præ inopia.<br />
Clamavi ad te, Domine, tota die ;<br />
expandi ad te manus meas.<br />
<sup>11</sup> Numquid mortuis facies mirabilia ?<br />
aut medici suscitabunt, et confitebuntur tibi ?<br />
<sup>12</sup> Numquid narrabit aliquis in sepulchro misericordiam tuam,<br />
et veritatem tuam in perditione ?<br />
<sup>13</sup> Numquid cognoscentur in tenebris mirabilia tua ?<br />
et justitia tua in terra oblivionis ?<br />
<sup>14</sup> Et ego ad te, Domine, clamavi,<br />
et mane oratio mea præveniet te.<br />
<sup>15</sup> Ut quid, Domine, repellis orationem meam ;<br />
avertis faciem tuam a me ?<br />
<sup>16</sup> Pauper sum ego, et in laboribus a juventute mea ;<br />
exaltatus autem, humiliatus sum et conturbatus.<br />
<sup>17</sup> In me transierunt iræ tuæ,<br />
et terrores tui conturbaverunt me :<br />
<sup>18</sup> circumdederunt me sicut aqua tota die ;<br />
circumdederunt me simul.<br />
<sup>19</sup> Elongasti a me amicum et proximum,<br />
et notos meos a miseria.</p>
</div>
<div id="section-601" class="section level2">
<h2>88</h2>
<p>Intellectus Ethan Ezrahitæ.</p>
<p><sup>2</sup> Misericordias Domini in æternum cantabo ;<br />
in generationem et generationem annuntiabo veritatem tuam in ore meo.<br />
<sup>3</sup> Quoniam dixisti : In æternum misericordia ædificabitur in cælis ;<br />
præparabitur veritas tua in eis.<br />
<sup>4</sup> Disposui testamentum electis meis ;<br />
juravi David servo meo :<br />
<sup>5</sup> Usque in æternum præparabo semen tuum,<br />
et ædificabo in generationem et generationem sedem tuam.<br />
<sup>6</sup> Confitebuntur cæli mirabilia tua, Domine ;<br />
etenim veritatem tuam in ecclesia sanctorum.<br />
<sup>7</sup> Quoniam quis in nubibus æquabitur Domino ;<br />
similis erit Deo in filiis Dei ?<br />
<sup>8</sup> Deus, qui glorificatur in consilio sanctorum,<br />
magnus et terribilis super omnes qui in circuitu ejus sunt.<br />
<sup>9</sup> Domine Deus virtutum, quis similis tibi ?<br />
potens es, Domine, et veritas tua in circuitu tuo.<br />
<sup>10</sup> Tu dominaris potestati maris ;<br />
motum autem fluctuum ejus tu mitigas.<br />
<sup>11</sup> Tu humiliasti, sicut vulneratum, superbum ;<br />
in brachio virtutis tuæ dispersisti inimicos tuos.<br />
<sup>12</sup> Tui sunt cæli, et tua est terra :<br />
orbem terræ, et plenitudinem ejus tu fundasti ;<br />
<sup>13</sup> aquilonem et mare tu creasti.<br />
Thabor et Hermon in nomine tuo exsultabunt :<br />
<sup>14</sup> tuum brachium cum potentia.<br />
Firmetur manus tua, et exaltetur dextera tua :<br />
<sup>15</sup> justitia et judicium præparatio sedis tuæ :<br />
misericordia et veritas præcedent faciem tuam.<br />
<sup>16</sup> Beatus populus qui scit jubilationem :<br />
Domine, in lumine vultus tui ambulabunt,<br />
<sup>17</sup> et in nomine tuo exsultabunt tota die,<br />
et in justitia tua exaltabuntur.<br />
<sup>18</sup> Quoniam gloria virtutis eorum tu es,<br />
et in beneplacito tuo exaltabitur cornu nostrum.<br />
<sup>19</sup> Quia Domini est assumptio nostra,<br />
et sancti Israël regis nostri.<br />
<sup>20</sup> Tunc locutus es in visione sanctis tuis,<br />
et dixisti : Posui adjutorium in potente,<br />
et exaltavi electum de plebe mea.<br />
<sup>21</sup> Inveni David, servum meum ;<br />
oleo sancto meo unxi eum.<br />
<sup>22</sup> Manus enim mea auxiliabitur ei,<br />
et brachium meum confortabit eum.<br />
<sup>23</sup> Nihil proficiet inimicus in eo,<br />
et filius iniquitatis non apponet nocere ei.<br />
<sup>24</sup> Et concidam a facie ipsius inimicos ejus,<br />
et odientes eum in fugam convertam.<br />
<sup>25</sup> Et veritas mea et misericordia mea cum ipso,<br />
et in nomine meo exaltabitur cornu ejus.<br />
<sup>26</sup> Et ponam in mari manum ejus,<br />
et in fluminibus dexteram ejus.<br />
<sup>27</sup> Ipse invocabit me : Pater meus es tu,<br />
Deus meus, et susceptor salutis meæ.<br />
<sup>28</sup> Et ego primogenitum ponam illum,<br />
excelsum præ regibus terræ.<br />
<sup>29</sup> In æternum servabo illi misericordiam meam,<br />
et testamentum meum fidele ipsi.<br />
<sup>30</sup> Et ponam in sæculum sæculi semen ejus,<br />
et thronum ejus sicut dies cæli.<br />
<sup>31</sup> Si autem dereliquerint filii ejus legem meam,<br />
et in judiciis meis non ambulaverint ;<br />
<sup>32</sup> si justitias meas profanaverint,<br />
et mandata mea non custodierint :<br />
<sup>33</sup> visitabo in virga iniquitates eorum,<br />
et in verberibus peccata eorum ;<br />
<sup>34</sup> misericordiam autem meam non dispergam ab eo,<br />
neque nocebo in veritate mea,<br />
<sup>35</sup> neque profanabo testamentum meum :<br />
et quæ procedunt de labiis meis non faciam irrita.<br />
<sup>36</sup> Semel juravi in sancto meo, si David mentiar :<br />
<sup>37</sup> semen ejus in æternum manebit.<br />
<sup>38</sup> Et thronus ejus sicut sol in conspectu meo,<br />
et sicut luna perfecta in æternum,<br />
et testis in cælo fidelis.<br />
<sup>39</sup> Tu vero repulisti et despexisti ;<br />
distulisti christum tuum.<br />
<sup>40</sup> Evertisti testamentum servi tui ;<br />
profanasti in terra sanctuarium ejus.<br />
<sup>41</sup> Destruxisti omnes sepes ejus ;<br />
posuisti firmamentum ejus formidinem.<br />
<sup>42</sup> Diripuerunt eum omnes transeuntes viam ;<br />
factus est opprobrium vicinis suis.<br />
<sup>43</sup> Exaltasti dexteram deprimentium eum ;<br />
lætificasti omnes inimicos ejus.<br />
<sup>44</sup> Avertisti adjutorium gladii ejus,<br />
et non es auxiliatus ei in bello.<br />
<sup>45</sup> Destruxisti eum ab emundatione,<br />
et sedem ejus in terram collisisti.<br />
<sup>46</sup> Minorasti dies temporis ejus ;<br />
perfudisti eum confusione.<br />
<sup>47</sup> Usquequo, Domine, avertis in finem ?<br />
exardescet sicut ignis ira tua ?<br />
<sup>48</sup> Memorare quæ mea substantia :<br />
numquid enim vane constituisti omnes filios hominum ?<br />
<sup>49</sup> Quis est homo qui vivet et non videbit mortem ?<br />
eruet animam suam de manu inferi ?<br />
<sup>50</sup> Ubi sunt misericordiæ tuæ antiquæ, Domine,<br />
sicut jurasti David in veritate tua ?<br />
<sup>51</sup> Memor esto, Domine, opprobrii servorum tuorum,<br />
quod continui in sinu meo, multarum gentium :<br />
<sup>52</sup> quod exprobraverunt inimici tui, Domine ;<br />
quod exprobraverunt commutationem christi tui.<br />
<sup>53</sup> Benedictus Dominus in æternum. Fiat, fiat.</p>
</div>
<div id="section-602" class="section level2">
<h2>89</h2>
<p>Oratio Moysi, hominis Dei. Domine, refugium factus es nobis<br />
a generatione in generationem.<br />
<sup>2</sup> Priusquam montes fierent,<br />
aut formaretur terra et orbis,<br />
a sæculo et usque in sæculum tu es, Deus.<br />
<sup>3</sup> Ne avertas hominem in humilitatem :<br />
et dixisti : Convertimini, filii hominum.<br />
<sup>4</sup> Quoniam mille anni ante oculos tuos<br />
tamquam dies hesterna quæ præteriit :<br />
et custodia in nocte <sup>5</sup> quæ pro nihilo habentur,<br />
eorum anni erunt.<br />
<sup>6</sup> Mane sicut herba transeat ;<br />
mane floreat, et transeat ;<br />
vespere decidat, induret, et arescat.<br />
<sup>7</sup> Quia defecimus in ira tua,<br />
et in furore tuo turbati sumus.<br />
<sup>8</sup> Posuisti iniquitates nostras in conspectu tuo ;<br />
sæculum nostrum in illuminatione vultus tui.<br />
<sup>9</sup> Quoniam omnes dies nostri defecerunt,<br />
et in ira tua defecimus.<br />
Anni nostri sicut aranea meditabuntur ;<br />
<sup>10</sup> dies annorum nostrorum in ipsis septuaginta anni.<br />
Si autem in potentatibus octoginta anni,<br />
et amplius eorum labor et dolor ;<br />
quoniam supervenit mansuetudo, et corripiemur.<br />
<sup>11</sup> Quis novit potestatem iræ tuæ,<br />
et præ timore tuo iram tuam <sup>12</sup> dinumerare ?<br />
Dexteram tuam sic notam fac,<br />
et eruditos corde in sapientia.<br />
<sup>13</sup> Convertere, Domine ; usquequo ?<br />
et deprecabilis esto super servos tuos.<br />
<sup>14</sup> Repleti sumus mane misericordia tua ;<br />
et exsultavimus, et delectati sumus omnibus diebus nostris.<br />
<sup>15</sup> Lætati sumus pro diebus quibus nos humiliasti ;<br />
annis quibus vidimus mala.<br />
<sup>16</sup> Respice in servos tuos et in opera tua,<br />
et dirige filios eorum.<br />
<sup>17</sup> Et sit splendor Domini Dei nostri super nos,<br />
et opera manuum nostrarum dirige super nos,<br />
et opus manuum nostrarum dirige.</p>
</div>
<div id="section-603" class="section level2">
<h2>90</h2>
<p>Laus cantici David. Qui habitat in adjutorio Altissimi,<br />
in protectione Dei cæli commorabitur.<br />
<sup>2</sup> Dicet Domino : Susceptor meus es tu, et refugium meum ;<br />
Deus meus, sperabo in eum.<br />
<sup>3</sup> Quoniam ipse liberavit me de laqueo venantium,<br />
et a verbo aspero.<br />
<sup>4</sup> Scapulis suis obumbrabit tibi,<br />
et sub pennis ejus sperabis.<br />
<sup>5</sup> Scuto circumdabit te veritas ejus :<br />
non timebis a timore nocturno ;<br />
<sup>6</sup> a sagitta volante in die,<br />
a negotio perambulante in tenebris,<br />
ab incursu, et dæmonio meridiano.<br />
<sup>7</sup> Cadent a latere tuo mille, et decem millia a dextris tuis ;<br />
ad te autem non appropinquabit.<br />
<sup>8</sup> Verumtamen oculis tuis considerabis,<br />
et retributionem peccatorum videbis.<br />
<sup>9</sup> Quoniam tu es, Domine, spes mea ;<br />
Altissimum posuisti refugium tuum.<br />
<sup>10</sup> Non accedet ad te malum,<br />
et flagellum non appropinquabit tabernaculo tuo.<br />
<sup>11</sup> Quoniam angelis suis mandavit de te,<br />
ut custodiant te in omnibus viis tuis.<br />
<sup>12</sup> In manibus portabunt te,<br />
ne forte offendas ad lapidem pedem tuum.<br />
<sup>13</sup> Super aspidem et basiliscum ambulabis,<br />
et conculcabis leonem et draconem.<br />
<sup>14</sup> Quoniam in me speravit, liberabo eum ;<br />
protegam eum, quoniam cognovit nomen meum.<br />
<sup>15</sup> Clamabit ad me, et ego exaudiam eum ;<br />
cum ipso sum in tribulatione :<br />
eripiam eum, et glorificabo eum.<br />
<sup>16</sup> Longitudine dierum replebo eum,<br />
et ostendam illi salutare meum.</p>
</div>
<div id="section-604" class="section level2">
<h2>91</h2>
<p>Psalmus cantici, in die sabbati.</p>
<p><sup>2</sup> Bonum est confiteri Domino,<br />
et psallere nomini tuo, Altissime :<br />
<sup>3</sup> ad annuntiandum mane misericordiam tuam,<br />
et veritatem tuam per noctem,<br />
<sup>4</sup> in decachordo, psalterio ;<br />
cum cantico, in cithara.<br />
<sup>5</sup> Quia delectasti me, Domine, in factura tua ;<br />
et in operibus manuum tuarum exsultabo.<br />
<sup>6</sup> Quam magnificata sunt opera tua, Domine !<br />
nimis profundæ factæ sunt cogitationes tuæ.<br />
<sup>7</sup> Vir insipiens non cognoscet,<br />
et stultus non intelliget hæc.<br />
<sup>8</sup> Cum exorti fuerint peccatores sicut fœnum,<br />
et apparuerint omnes qui operantur iniquitatem,<br />
ut intereant in sæculum sæculi :<br />
<sup>9</sup> tu autem Altissimus in æternum, Domine.<br />
<sup>10</sup> Quoniam ecce inimici tui, Domine,<br />
quoniam ecce inimici tui peribunt ;<br />
et dispergentur omnes qui operantur iniquitatem.<br />
<sup>11</sup> Et exaltabitur sicut unicornis cornu meum,<br />
et senectus mea in misericordia uberi.<br />
<sup>12</sup> Et despexit oculus meus inimicos meos,<br />
et in insurgentibus in me malignantibus audiet auris mea.<br />
<sup>13</sup> Justus ut palma florebit ;<br />
sicut cedrus Libani multiplicabitur.<br />
<sup>14</sup> Plantati in domo Domini,<br />
in atriis domus Dei nostri florebunt.<br />
<sup>15</sup> Adhuc multiplicabuntur in senecta uberi,<br />
et bene patientes erunt :<br />
<sup>16</sup> ut annuntient quoniam rectus Dominus Deus noster,<br />
et non est iniquitas in eo.</p>
</div>
<div id="section-605" class="section level2">
<h2>92</h2>
<p>Laus cantici ipsi David, in die ante sabbatum, quando fundata est terra. Dominus regnavit, decorem indutus est :<br />
indutus est Dominus fortitudinem, et præcinxit se.<br />
Etenim firmavit orbem terræ, qui non commovebitur.<br />
<sup>2</sup> Parata sedes tua ex tunc ;<br />
a sæculo tu es.<br />
<sup>3</sup> Elevaverunt flumina, Domine,<br />
elevaverunt flumina vocem suam ;<br />
elevaverunt flumina fluctus suos,<br />
<sup>4</sup> a vocibus aquarum multarum.<br />
Mirabiles elationes maris ;<br />
mirabilis in altis Dominus.<br />
<sup>5</sup> Testimonia tua credibilia facta sunt nimis ;<br />
domum tuam decet sanctitudo, Domine,<br />
in longitudinem dierum.</p>
</div>
<div id="section-606" class="section level2">
<h2>93</h2>
<p>Psalmus ipsi David, quarta sabbati. Deus ultionum Dominus ;<br />
Deus ultionum libere egit.<br />
<sup>2</sup> Exaltare, qui judicas terram ;<br />
redde retributionem superbis.<br />
<sup>3</sup> Usquequo peccatores, Domine,<br />
usquequo peccatores gloriabuntur ;<br />
<sup>4</sup> effabuntur et loquentur iniquitatem ;<br />
loquentur omnes qui operantur injustitiam ?<br />
<sup>5</sup> Populum tuum, Domine, humiliaverunt,<br />
et hæreditatem tuam vexaverunt.<br />
<sup>6</sup> Viduam et advenam interfecerunt,<br />
et pupillos occiderunt.<br />
<sup>7</sup> Et dixerunt : Non videbit Dominus,<br />
nec intelliget Deus Jacob.<br />
<sup>8</sup> Intelligite, insipientes in populo ;<br />
et stulti, aliquando sapite.<br />
<sup>9</sup> Qui plantavit aurem non audiet ?<br />
aut qui finxit oculum non considerat ?<br />
<sup>10</sup> Qui corripit gentes non arguet,<br />
qui docet hominem scientiam ?<br />
<sup>11</sup> Dominus scit cogitationes hominum,<br />
quoniam vanæ sunt.<br />
<sup>12</sup> Beatus homo quem tu erudieris, Domine,<br />
et de lege tua docueris eum :<br />
<sup>13</sup> ut mitiges ei a diebus malis,<br />
donec fodiatur peccatori fovea.<br />
<sup>14</sup> Quia non repellet Dominus plebem suam,<br />
et hæreditatem suam non derelinquet,<br />
<sup>15</sup> quoadusque justitia convertatur in judicium :<br />
et qui juxta illam, omnes qui recto sunt corde.<br />
<sup>16</sup> Quis consurget mihi adversus malignantes ?<br />
aut quis stabit mecum adversus operantes iniquitatem ?<br />
<sup>17</sup> Nisi quia Dominus adjuvit me,<br />
paulominus habitasset in inferno anima mea.<br />
<sup>18</sup> Si dicebam : Motus est pes meus :<br />
misericordia tua, Domine, adjuvabat me.<br />
<sup>19</sup> Secundum multitudinem dolorum meorum in corde meo,<br />
consolationes tuæ lætificaverunt animam meam.<br />
<sup>20</sup> Numquid adhæret tibi sedes iniquitatis,<br />
qui fingis laborem in præcepto ?<br />
<sup>21</sup> Captabunt in animam justi,<br />
et sanguinem innocentem condemnabunt.<br />
<sup>22</sup> Et factus est mihi Dominus in refugium,<br />
et Deus meus in adjutorium spei meæ.<br />
<sup>23</sup> Et reddet illis iniquitatem ipsorum,<br />
et in malitia eorum disperdet eos :<br />
disperdet illos Dominus Deus noster.</p>
</div>
<div id="section-607" class="section level2">
<h2>94</h2>
<p>Laus cantici ipsi David. Venite, exsultemus Domino ;<br />
jubilemus Deo salutari nostro ;<br />
<sup>2</sup> præoccupemus faciem ejus in confessione,<br />
et in psalmis jubilemus ei :<br />
<sup>3</sup> quoniam Deus magnus Dominus,<br />
et rex magnus super omnes deos.<br />
<sup>4</sup> Quia in manu ejus sunt omnes fines terræ,<br />
et altitudines montium ipsius sunt ;<br />
<sup>5</sup> quoniam ipsius est mare, et ipse fecit illud,<br />
et siccam manus ejus formaverunt.<br />
<sup>6</sup> Venite, adoremus, et procidamus,<br />
et ploremus ante Dominum qui fecit nos :<br />
<sup>7</sup> quia ipse est Dominus Deus noster,<br />
et nos populus pascuæ ejus, et oves manus ejus.<br />
<sup>8</sup> Hodie si vocem ejus audieritis,<br />
nolite obdurare corda vestra <sup>9</sup> sicut in irritatione,<br />
secundum diem tentationis in deserto,<br />
ubi tentaverunt me patres vestri :<br />
probaverunt me, et viderunt opera mea.<br />
<sup>10</sup> Quadraginta annis offensus fui generationi illi,<br />
et dixi : Semper hi errant corde.<br />
<sup>11</sup> Et isti non cognoverunt vias meas :<br />
ut juravi in ira mea :<br />
Si introibunt in requiem meam.</p>
</div>
<div id="section-608" class="section level2">
<h2>95</h2>
<p>Canticum ipsi David, quando domus ædificabatur post captivitatem. Cantate Domino canticum novum ;<br />
cantate Domino omnis terra.<br />
<sup>2</sup> Cantate Domino, et benedicite nomini ejus ;<br />
annuntiate de die in diem salutare ejus.<br />
<sup>3</sup> Annuntiate inter gentes gloriam ejus ;<br />
in omnibus populis mirabilia ejus.<br />
<sup>4</sup> Quoniam magnus Dominus, et laudabilis nimis :<br />
terribilis est super omnes deos.<br />
<sup>5</sup> Quoniam omnes dii gentium dæmonia ;<br />
Dominus autem cælos fecit.<br />
<sup>6</sup> Confessio et pulchritudo in conspectu ejus ;<br />
sanctimonia et magnificentia in sanctificatione ejus.<br />
<sup>7</sup> Afferte Domino, patriæ gentium,<br />
afferte Domino gloriam et honorem ;<br />
<sup>8</sup> afferte Domino gloriam nomini ejus.<br />
Tollite hostias, et introite in atria ejus ;<br />
<sup>9</sup> adorate Dominum in atrio sancto ejus.<br />
Commoveatur a facie ejus universa terra ;<br />
<sup>10</sup> dicite in gentibus, quia Dominus regnavit.<br />
Etenim correxit orbem terræ, qui non commovebitur ;<br />
judicabit populos in æquitate.<br />
<sup>11</sup> Lætentur cæli, et exsultet terra ;<br />
commoveatur mare et plenitudo ejus ;<br />
<sup>12</sup> gaudebunt campi, et omnia quæ in eis sunt.<br />
Tunc exsultabunt omnia ligna silvarum<br />
<sup>13</sup> a facie Domini, quia venit,<br />
quoniam venit judicare terram.<br />
Judicabit orbem terræ in æquitate,<br />
et populos in veritate sua.</p>
</div>
<div id="section-609" class="section level2">
<h2>96</h2>
<p>Huic David, quando terra ejus restituta est. Dominus regnavit : exsultet terra ;<br />
lætentur insulæ multæ.<br />
<sup>2</sup> Nubes et caligo in circuitu ejus ;<br />
justitia et judicium correctio sedis ejus.<br />
<sup>3</sup> Ignis ante ipsum præcedet,<br />
et inflammabit in circuitu inimicos ejus.<br />
<sup>4</sup> Illuxerunt fulgura ejus orbi terræ ;<br />
vidit, et commota est terra.<br />
<sup>5</sup> Montes sicut cera fluxerunt a facie Domini ;<br />
a facie Domini omnis terra.<br />
<sup>6</sup> Annuntiaverunt cæli justitiam ejus,<br />
et viderunt omnes populi gloriam ejus.<br />
<sup>7</sup> Confundantur omnes qui adorant sculptilia,<br />
et qui gloriantur in simulacris suis.<br />
Adorate eum omnes angeli ejus.<br />
<sup>8</sup> Audivit, et lætata est Sion,<br />
et exsultaverunt filiæ Judæ<br />
propter judicia tua, Domine.<br />
<sup>9</sup> Quoniam tu Dominus altissimus super omnem terram ;<br />
nimis exaltatus es super omnes deos.<br />
<sup>10</sup> Qui diligitis Dominum, odite malum :<br />
custodit Dominus animas sanctorum suorum ;<br />
de manu peccatoris liberabit eos.<br />
<sup>11</sup> Lux orta est justo,<br />
et rectis corde lætitia.<br />
<sup>12</sup> Lætamini, justi, in Domino,<br />
et confitemini memoriæ sanctificationis ejus.</p>
</div>
<div id="section-610" class="section level2">
<h2>97</h2>
<p>Psalmus ipsi David. Cantate Domino canticum novum,<br />
quia mirabilia fecit.<br />
Salvavit sibi dextera ejus,<br />
et brachium sanctum ejus.<br />
<sup>2</sup> Notum fecit Dominus salutare suum ;<br />
in conspectu gentium revelavit justitiam suam.<br />
<sup>3</sup> Recordatus est misericordiæ suæ,<br />
et veritatis suæ domui Israël.<br />
Viderunt omnes termini terræ<br />
salutare Dei nostri.<br />
<sup>4</sup> Jubilate Deo, omnis terra ;<br />
cantate, et exsultate, et psallite.<br />
<sup>5</sup> Psallite Domino in cithara ;<br />
in cithara et voce psalmi ;<br />
<sup>6</sup> in tubis ductilibus, et voce tubæ corneæ.<br />
Jubilate in conspectu regis Domini :<br />
<sup>7</sup> moveatur mare, et plenitudo ejus ;<br />
orbis terrarum, et qui habitant in eo.<br />
<sup>8</sup> Flumina plaudent manu ;<br />
simul montes exsultabunt <sup>9</sup> a conspectu Domini :<br />
quoniam venit judicare terram.<br />
Judicabit orbem terrarum in justitia,<br />
et populos in æquitate.</p>
</div>
<div id="section-611" class="section level2">
<h2>98</h2>
<p>Psalmus ipsi David. Dominus regnavit : irascantur populi ;<br />
qui sedet super cherubim : moveatur terra.<br />
<sup>2</sup> Dominus in Sion magnus,<br />
et excelsus super omnes populos.<br />
<sup>3</sup> Confiteantur nomini tuo magno,<br />
quoniam terribile et sanctum est,<br />
<sup>4</sup> et honor regis judicium diligit.<br />
Tu parasti directiones ;<br />
judicium et justitiam in Jacob tu fecisti.<br />
<sup>5</sup> Exaltate Dominum Deum nostrum,<br />
et adorate scabellum pedum ejus,<br />
quoniam sanctum est.<br />
<sup>6</sup> Moyses et Aaron in sacerdotibus ejus,<br />
et Samuel inter eos qui invocant nomen ejus :<br />
invocabant Dominum, et ipse exaudiebat eos ;<br />
<sup>7</sup> in columna nubis loquebatur ad eos.<br />
Custodiebant testimonia ejus,<br />
et præceptum quod dedit illis.<br />
<sup>8</sup> Domine Deus noster, tu exaudiebas eos ;<br />
Deus, tu propitius fuisti eis,<br />
et ulciscens in omnes adinventiones eorum.<br />
<sup>9</sup> Exaltate Dominum Deum nostrum,<br />
et adorate in monte sancto ejus,<br />
quoniam sanctus Dominus Deus noster.</p>
</div>
<div id="section-612" class="section level2">
<h2>99</h2>
<p>Psalmus in confessione.</p>
<p><sup>2</sup> Jubilate Deo, omnis terra ;<br />
servite Domino in lætitia.<br />
Introite in conspectu ejus in exsultatione.<br />
<sup>3</sup> Scitote quoniam Dominus ipse est Deus ;<br />
ipse fecit nos, et non ipsi nos :<br />
populus ejus, et oves pascuæ ejus.<br />
<sup>4</sup> Introite portas ejus in confessione ;<br />
atria ejus in hymnis :<br />
confitemini illi.<br />
Laudate nomen ejus, <sup>5</sup> quoniam suavis est Dominus,<br />
in æternum misericordia ejus,<br />
et usque in generationem et generationem veritas ejus.</p>
</div>
<div id="section-613" class="section level2">
<h2>100</h2>
<p>Psalmus ipsi David. Misericordiam et judicium cantabo tibi, Domine ;<br />
psallam, <sup>2</sup> et intelligam in via immaculata : quando venies ad me ?<br />
Perambulabam in innocentia cordis mei, in medio domus meæ.<br />
<sup>3</sup> Non proponebam ante oculos meos rem injustam ;<br />
facientes prævaricationes odivi ;<br />
non adhæsit mihi <sup>4</sup> cor pravum ;<br />
declinantem a me malignum non cognoscebam.<br />
<sup>5</sup> Detrahentem secreto proximo suo, hunc persequebar :<br />
superbo oculo, et insatiabili corde, cum hoc non edebam.<br />
<sup>6</sup> Oculi mei ad fideles terræ, ut sedeant mecum ;<br />
ambulans in via immaculata, hic mihi ministrabat.<br />
<sup>7</sup> Non habitabit in medio domus meæ qui facit superbiam ;<br />
qui loquitur iniqua non direxit in conspectu oculorum meorum.<br />
<sup>8</sup> In matutino interficiebam omnes peccatores terræ,<br />
ut disperderem de civitate Domini omnes operantes iniquitatem.</p>
</div>
<div id="section-614" class="section level2">
<h2>101</h2>
<p>Oratio pauperis, cum anxius fuerit, et in conspectu Domini effuderit precem suam.</p>
<p><sup>2</sup> Domine, exaudi orationem meam,<br />
et clamor meus ad te veniat.<br />
<sup>3</sup> Non avertas faciem tuam a me :<br />
in quacumque die tribulor, inclina ad me aurem tuam ;<br />
in quacumque die invocavero te, velociter exaudi me.<br />
<sup>4</sup> Quia defecerunt sicut fumus dies mei,<br />
et ossa mea sicut cremium aruerunt.<br />
<sup>5</sup> Percussus sum ut fœnum, et aruit cor meum,<br />
quia oblitus sum comedere panem meum.<br />
<sup>6</sup> A voce gemitus mei<br />
adhæsit os meum carni meæ.<br />
<sup>7</sup> Similis factus sum pellicano solitudinis ;<br />
factus sum sicut nycticorax in domicilio.<br />
<sup>8</sup> Vigilavi, et factus sum sicut passer solitarius in tecto.<br />
<sup>9</sup> Tota die exprobrabant mihi inimici mei,<br />
et qui laudabant me adversum me jurabant :<br />
<sup>10</sup> quia cinerem tamquam panem manducabam,<br />
et potum meum cum fletu miscebam,<br />
<sup>11</sup> a facie iræ et indignationis tuæ :<br />
quia elevans allisisti me.<br />
<sup>12</sup> Dies mei sicut umbra declinaverunt,<br />
et ego sicut fœnum arui.<br />
<sup>13</sup> Tu autem, Domine, in æternum permanes,<br />
et memoriale tuum in generationem et generationem.<br />
<sup>14</sup> Tu exsurgens misereberis Sion,<br />
quia tempus miserendi ejus, quia venit tempus :<br />
<sup>15</sup> quoniam placuerunt servis tuis lapides ejus,<br />
et terræ ejus miserebuntur.<br />
<sup>16</sup> Et timebunt gentes nomen tuum, Domine,<br />
et omnes reges terræ gloriam tuam :<br />
<sup>17</sup> quia ædificavit Dominus Sion,<br />
et videbitur in gloria sua.<br />
<sup>18</sup> Respexit in orationem humilium<br />
et non sprevit precem eorum.<br />
<sup>19</sup> Scribantur hæc in generatione altera,<br />
et populus qui creabitur laudabit Dominum.<br />
<sup>20</sup> Quia prospexit de excelso sancto suo ;<br />
Dominus de cælo in terram aspexit :<br />
<sup>21</sup> ut audiret gemitus compeditorum ;<br />
ut solveret filios interemptorum :<br />
<sup>22</sup> ut annuntient in Sion nomen Domini,<br />
et laudem ejus in Jerusalem :<br />
<sup>23</sup> in conveniendo populos in unum, et reges,<br />
ut serviant Domino.<br />
<sup>24</sup> Respondit ei in via virtutis suæ :<br />
Paucitatem dierum meorum nuntia mihi :<br />
<sup>25</sup> ne revoces me in dimidio dierum meorum,<br />
in generationem et generationem anni tui.<br />
<sup>26</sup> Initio tu, Domine, terram fundasti,<br />
et opera manuum tuarum sunt cæli.<br />
<sup>27</sup> Ipsi peribunt, tu autem permanes ;<br />
et omnes sicut vestimentum veterascent.<br />
Et sicut opertorium mutabis eos, et mutabuntur ;<br />
<sup>28</sup> tu autem idem ipse es, et anni tui non deficient.<br />
<sup>29</sup> Filii servorum tuorum habitabunt,<br />
et semen eorum in sæculum dirigetur.</p>
</div>
<div id="section-615" class="section level2">
<h2>102</h2>
<p>Ipsi David. Benedic, anima mea, Domino,<br />
et omnia quæ intra me sunt nomini sancto ejus.<br />
<sup>2</sup> Benedic, anima mea, Domino,<br />
et noli oblivisci omnes retributiones ejus.<br />
<sup>3</sup> Qui propitiatur omnibus iniquitatibus tuis ;<br />
qui sanat omnes infirmitates tuas :<br />
<sup>4</sup> qui redimit de interitu vitam tuam ;<br />
qui coronat te in misericordia et miserationibus :<br />
<sup>5</sup> qui replet in bonis desiderium tuum ;<br />
renovabitur ut aquilæ juventus tua :<br />
<sup>6</sup> faciens misericordias Dominus,<br />
et judicium omnibus injuriam patientibus.<br />
<sup>7</sup> Notas fecit vias suas Moysi ;<br />
filiis Israël voluntates suas.<br />
<sup>8</sup> Miserator et misericors Dominus :<br />
longanimis, et multum misericors.<br />
<sup>9</sup> Non in perpetuum irascetur,<br />
neque in æternum comminabitur.<br />
<sup>10</sup> Non secundum peccata nostra fecit nobis,<br />
neque secundum iniquitates nostras retribuit nobis.<br />
<sup>11</sup> Quoniam secundum altitudinem cæli a terra,<br />
corroboravit misericordiam suam super timentes se ;<br />
<sup>12</sup> quantum distat ortus ab occidente,<br />
longe fecit a nobis iniquitates nostras.<br />
<sup>13</sup> Quomodo miseretur pater filiorum,<br />
misertus est Dominus timentibus se.<br />
<sup>14</sup> Quoniam ipse cognovit figmentum nostrum ;<br />
recordatus est quoniam pulvis sumus.<br />
<sup>15</sup> Homo, sicut fœnum dies ejus ;<br />
tamquam flos agri, sic efflorebit :<br />
<sup>16</sup> quoniam spiritus pertransibit in illo, et non subsistet,<br />
et non cognoscet amplius locum suum.<br />
<sup>17</sup> Misericordia autem Domini ab æterno,<br />
et usque in æternum super timentes eum.<br />
Et justitia illius in filios filiorum,<br />
<sup>18</sup> his qui servant testamentum ejus,<br />
et memores sunt mandatorum ipsius ad faciendum ea.<br />
<sup>19</sup> Dominus in cælo paravit sedem suam,<br />
et regnum ipsius omnibus dominabitur.<br />
<sup>20</sup> Benedicite Domino, omnes angeli ejus :<br />
potentes virtute, facientes verbum illius,<br />
ad audiendam vocem sermonum ejus.<br />
<sup>21</sup> Benedicite Domino, omnes virtutes ejus ;<br />
ministri ejus, qui facitis voluntatem ejus.<br />
<sup>22</sup> Benedicite Domino, omnia opera ejus :<br />
in omni loco dominationis ejus,<br />
benedic, anima mea, Domino.</p>
</div>
<div id="section-616" class="section level2">
<h2>103</h2>
<p>Ipsi David. Benedic, anima mea, Domino :<br />
Domine Deus meus, magnificatus es vehementer.<br />
Confessionem et decorem induisti,<br />
<sup>2</sup> amictus lumine sicut vestimento.<br />
Extendens cælum sicut pellem,<br />
<sup>3</sup> qui tegis aquis superiora ejus :<br />
qui ponis nubem ascensum tuum ;<br />
qui ambulas super pennas ventorum :<br />
<sup>4</sup> qui facis angelos tuos spiritus,<br />
et ministros tuos ignem urentem.<br />
<sup>5</sup> Qui fundasti terram super stabilitatem suam :<br />
non inclinabitur in sæculum sæculi.<br />
<sup>6</sup> Abyssus sicut vestimentum amictus ejus ;<br />
super montes stabunt aquæ.<br />
<sup>7</sup> Ab increpatione tua fugient ;<br />
a voce tonitrui tui formidabunt.<br />
<sup>8</sup> Ascendunt montes, et descendunt campi,<br />
in locum quem fundasti eis.<br />
<sup>9</sup> Terminum posuisti quem non transgredientur,<br />
neque convertentur operire terram.<br />
<sup>10</sup> Qui emittis fontes in convallibus ;<br />
inter medium montium pertransibunt aquæ.<br />
<sup>11</sup> Potabunt omnes bestiæ agri ;<br />
expectabunt onagri in siti sua.<br />
<sup>12</sup> Super ea volucres cæli habitabunt ;<br />
de medio petrarum dabunt voces.<br />
<sup>13</sup> Rigans montes de superioribus suis ;<br />
de fructu operum tuorum satiabitur terra :<br />
<sup>14</sup> producens fœnum jumentis,<br />
et herbam servituti hominum,<br />
ut educas panem de terra,<br />
<sup>15</sup> et vinum lætificet cor hominis :<br />
ut exhilaret faciem in oleo,<br />
et panis cor hominis confirmet.<br />
<sup>16</sup> Saturabuntur ligna campi,<br />
et cedri Libani quas plantavit :<br />
<sup>17</sup> illic passeres nidificabunt :<br />
herodii domus dux est eorum.<br />
<sup>18</sup> Montes excelsi cervis ;<br />
petra refugium herinaciis.<br />
<sup>19</sup> Fecit lunam in tempora ;<br />
sol cognovit occasum suum.<br />
<sup>20</sup> Posuisti tenebras, et facta est nox ;<br />
in ipsa pertransibunt omnes bestiæ silvæ :<br />
<sup>21</sup> catuli leonum rugientes ut rapiant,<br />
et quærant a Deo escam sibi.<br />
<sup>22</sup> Ortus est sol, et congregati sunt,<br />
et in cubilibus suis collocabuntur.<br />
<sup>23</sup> Exibit homo ad opus suum,<br />
et ad operationem suam usque ad vesperum.<br />
<sup>24</sup> Quam magnificata sunt opera tua, Domine !<br />
omnia in sapientia fecisti ;<br />
impleta est terra possessione tua.<br />
<sup>25</sup> Hoc mare magnum et spatiosum manibus ;<br />
illic reptilia quorum non est numerus :<br />
animalia pusilla cum magnis.<br />
<sup>26</sup> Illic naves pertransibunt ;<br />
draco iste quem formasti ad illudendum ei.<br />
<sup>27</sup> Omnia a te expectant<br />
ut des illis escam in tempore.<br />
<sup>28</sup> Dante te illis, colligent ;<br />
aperiente te manum tuam, omnia implebuntur bonitate.<br />
<sup>29</sup> Avertente autem te faciem, turbabuntur ;<br />
auferes spiritum eorum, et deficient,<br />
et in pulverem suum revertentur.<br />
<sup>30</sup> Emittes spiritum tuum, et creabuntur,<br />
et renovabis faciem terræ.<br />
<sup>31</sup> Sit gloria Domini in sæculum ;<br />
lætabitur Dominus in operibus suis.<br />
<sup>32</sup> Qui respicit terram, et facit eam tremere ;<br />
qui tangit montes, et fumigant.<br />
<sup>33</sup> Cantabo Domino in vita mea ;<br />
psallam Deo meo quamdiu sum.<br />
<sup>34</sup> Jucundum sit ei eloquium meum ;<br />
ego vero delectabor in Domino.<br />
<sup>35</sup> Deficiant peccatores a terra,<br />
et iniqui, ita ut non sint.<br />
Benedic, anima mea, Domino.</p>
</div>
<div id="section-617" class="section level2">
<h2>104</h2>
<p>Alleluja. Confitemini Domino, et invocate nomen ejus ;<br />
annuntiate inter gentes opera ejus.<br />
<sup>2</sup> Cantate ei, et psallite ei ;<br />
narrate omnia mirabilia ejus.<br />
<sup>3</sup> Laudamini in nomine sancto ejus ;<br />
lætetur cor quærentium Dominum.<br />
<sup>4</sup> Quærite Dominum, et confirmamini ;<br />
quærite faciem ejus semper.<br />
<sup>5</sup> Mementote mirabilium ejus quæ fecit ;<br />
prodigia ejus, et judicia oris ejus :<br />
<sup>6</sup> semen Abraham servi ejus ;<br />
filii Jacob electi ejus.<br />
<sup>7</sup> Ipse Dominus Deus noster ;<br />
in universa terra judicia ejus.<br />
<sup>8</sup> Memor fuit in sæculum testamenti sui ;<br />
verbi quod mandavit in mille generationes :<br />
<sup>9</sup> quod disposuit ad Abraham,<br />
et juramenti sui ad Isaac :<br />
<sup>10</sup> et statuit illud Jacob in præceptum,<br />
et Israël in testamentum æternum,<br />
<sup>11</sup> dicens : Tibi dabo terram Chanaan,<br />
funiculum hæreditatis vestræ :<br />
<sup>12</sup> cum essent numero brevi,<br />
paucissimi, et incolæ ejus.<br />
<sup>13</sup> Et pertransierunt de gente in gentem,<br />
et de regno ad populum alterum.<br />
<sup>14</sup> Non reliquit hominem nocere eis :<br />
et corripuit pro eis reges.<br />
<sup>15</sup> Nolite tangere christos meos,<br />
et in prophetis meis nolite malignari.<br />
<sup>16</sup> Et vocavit famem super terram,<br />
et omne firmamentum panis contrivit.<br />
<sup>17</sup> Misit ante eos virum :<br />
in servum venumdatus est, Joseph.<br />
<sup>18</sup> Humiliaverunt in compedibus pedes ejus ;<br />
ferrum pertransiit animam ejus :<br />
<sup>19</sup> donec veniret verbum ejus.<br />
Eloquium Domini inflammavit eum.<br />
<sup>20</sup> Misit rex, et solvit eum ;<br />
princeps populorum, et dimisit eum.<br />
<sup>21</sup> Constituit eum dominum domus suæ,<br />
et principem omnis possessionis suæ :<br />
<sup>22</sup> ut erudiret principes ejus sicut semetipsum,<br />
et senes ejus prudentiam doceret.<br />
<sup>23</sup> Et intravit Israël in Ægyptum,<br />
et Jacob accola fuit in terra Cham.<br />
<sup>24</sup> Et auxit populum suum vehementer,<br />
et firmavit eum super inimicos ejus.<br />
<sup>25</sup> Convertit cor eorum, ut odirent populum ejus,<br />
et dolum facerent in servos ejus.<br />
<sup>26</sup> Misit Moysen servum suum ;<br />
Aaron quem elegit ipsum.<br />
<sup>27</sup> Posuit in eis verba signorum suorum,<br />
et prodigiorum in terra Cham.<br />
<sup>28</sup> Misit tenebras, et obscuravit ;<br />
et non exacerbavit sermones suos.<br />
<sup>29</sup> Convertit aquas eorum in sanguinem,<br />
et occidit pisces eorum.<br />
<sup>30</sup> Edidit terra eorum ranas<br />
in penetralibus regum ipsorum.<br />
<sup>31</sup> Dixit, et venit cœnomyia et ciniphes<br />
in omnibus finibus eorum.<br />
<sup>32</sup> Posuit pluvias eorum grandinem :<br />
ignem comburentem in terra ipsorum.<br />
<sup>33</sup> Et percussit vineas eorum, et ficulneas eorum,<br />
et contrivit lignum finium eorum.<br />
<sup>34</sup> Dixit, et venit locusta,<br />
et bruchus cujus non erat numerus :<br />
<sup>35</sup> et comedit omne fœnum in terra eorum,<br />
et comedit omnem fructum terræ eorum.<br />
<sup>36</sup> Et percussit omne primogenitum in terra eorum,<br />
primitias omnis laboris eorum.<br />
<sup>37</sup> Et eduxit eos cum argento et auro,<br />
et non erat in tribubus eorum infirmus.<br />
<sup>38</sup> Lætata est Ægyptus in profectione eorum,<br />
quia incubuit timor eorum super eos.<br />
<sup>39</sup> Expandit nubem in protectionem eorum,<br />
et ignem ut luceret eis per noctem.<br />
<sup>40</sup> Petierunt, et venit coturnix,<br />
et pane cæli saturavit eos.<br />
<sup>41</sup> Dirupit petram, et fluxerunt aquæ :<br />
abierunt in sicco flumina.<br />
<sup>42</sup> Quoniam memor fuit verbi sancti sui,<br />
quod habuit ad Abraham puerum suum.<br />
<sup>43</sup> Et eduxit populum suum in exsultatione,<br />
et electos suos in lætitia.<br />
<sup>44</sup> Et dedit illis regiones gentium,<br />
et labores populorum possederunt :<br />
<sup>45</sup> ut custodiant justificationes ejus,<br />
et legem ejus requirant.</p>
</div>
<div id="section-618" class="section level2">
<h2>105</h2>
<p>Alleluja. Confitemini Domino, quoniam bonus,<br />
quoniam in sæculum misericordia ejus.<br />
<sup>2</sup> Quis loquetur potentias Domini ;<br />
auditas faciet omnes laudes ejus ?<br />
<sup>3</sup> Beati qui custodiunt judicium,<br />
et faciunt justitiam in omni tempore.<br />
<sup>4</sup> Memento nostri, Domine, in beneplacito populi tui ;<br />
visita nos in salutari tuo :<br />
<sup>5</sup> ad videndum in bonitate electorum tuorum ;<br />
ad lætandum in lætitia gentis tuæ :<br />
ut lauderis cum hæreditate tua.<br />
<sup>6</sup> Peccavimus cum patribus nostris :<br />
injuste egimus ; iniquitatem fecimus.<br />
<sup>7</sup> Patres nostri in Ægypto non intellexerunt mirabilia tua ;<br />
non fuerunt memores multitudinis misericordiæ tuæ.<br />
Et irritaverunt ascendentes in mare, mare Rubrum ;<br />
<sup>8</sup> et salvavit eos propter nomen suum,<br />
ut notam faceret potentiam suam.<br />
<sup>9</sup> Et increpuit mare Rubrum et exsiccatum est,<br />
et deduxit eos in abyssis sicut in deserto.<br />
<sup>10</sup> Et salvavit eos de manu odientium,<br />
et redemit eos de manu inimici.<br />
<sup>11</sup> Et operuit aqua tribulantes eos ;<br />
unus ex eis non remansit.<br />
<sup>12</sup> Et crediderunt verbis ejus,<br />
et laudaverunt laudem ejus.<br />
<sup>13</sup> Cito fecerunt ; obliti sunt operum ejus :<br />
et non sustinuerunt consilium ejus.<br />
<sup>14</sup> Et concupierunt concupiscentiam in deserto,<br />
et tentaverunt Deum in inaquoso.<br />
<sup>15</sup> Et dedit eis petitionem ipsorum,<br />
et misit saturitatem in animas eorum.<br />
<sup>16</sup> Et irritaverunt Moysen in castris ;<br />
Aaron, sanctum Domini.<br />
<sup>17</sup> Aperta est terra, et deglutivit Dathan,<br />
et operuit super congregationem Abiron.<br />
<sup>18</sup> Et exarsit ignis in synagoga eorum :<br />
flamma combussit peccatores.<br />
<sup>19</sup> Et fecerunt vitulum in Horeb,<br />
et adoraverunt sculptile.<br />
<sup>20</sup> Et mutaverunt gloriam suam<br />
in similitudinem vituli comedentis fœnum.<br />
<sup>21</sup> Obliti sunt Deum qui salvavit eos ;<br />
qui fecit magnalia in Ægypto,<br />
<sup>22</sup> mirabilia in terra Cham,<br />
terribilia in mari Rubro.<br />
<sup>23</sup> Et dixit ut disperderet eos,<br />
si non Moyses, electus ejus,<br />
stetisset in confractione in conspectu ejus,<br />
ut averteret iram ejus, ne disperderet eos.<br />
<sup>24</sup> Et pro nihilo habuerunt terram desiderabilem ;<br />
non crediderunt verbo ejus.<br />
<sup>25</sup> Et murmuraverunt in tabernaculis suis ;<br />
non exaudierunt vocem Domini.<br />
<sup>26</sup> Et elevavit manum suam super eos<br />
ut prosterneret eos in deserto :<br />
<sup>27</sup> et ut dejiceret semen eorum in nationibus,<br />
et dispergeret eos in regionibus.<br />
<sup>28</sup> Et initiati sunt Beelphegor,<br />
et comederunt sacrificia mortuorum.<br />
<sup>29</sup> Et irritaverunt eum in adinventionibus suis,<br />
et multiplicata est in eis ruina.<br />
<sup>30</sup> Et stetit Phinees, et placavit,<br />
et cessavit quassatio.<br />
<sup>31</sup> Et reputatum est ei in justitiam,<br />
in generationem et generationem usque in sempiternum.<br />
<sup>32</sup> Et irritaverunt eum ad aquas contradictionis,<br />
et vexatus est Moyses propter eos :<br />
<sup>33</sup> quia exacerbaverunt spiritum ejus,<br />
et distinxit in labiis suis.<br />
<sup>34</sup> Non disperdiderunt gentes<br />
quas dixit Dominus illis :<br />
<sup>35</sup> et commisti sunt inter gentes,<br />
et didicerunt opera eorum ;<br />
<sup>36</sup> et servierunt sculptilibus eorum,<br />
et factum est illis in scandalum.<br />
<sup>37</sup> Et immolaverunt filios suos et filias suas dæmoniis.<br />
<sup>38</sup> Et effuderunt sanguinem innocentem,<br />
sanguinem filiorum suorum et filiarum suarum,<br />
quas sacrificaverunt sculptilibus Chanaan.<br />
Et infecta est terra in sanguinibus,<br />
<sup>39</sup> et contaminata est in operibus eorum :<br />
et fornicati sunt in adinventionibus suis.<br />
<sup>40</sup> Et iratus est furore Dominus in populum suum,<br />
et abominatus est hæreditatem suam.<br />
<sup>41</sup> Et tradidit eos in manus gentium ;<br />
et dominati sunt eorum qui oderunt eos.<br />
<sup>42</sup> Et tribulaverunt eos inimici eorum,<br />
et humiliati sunt sub manibus eorum ;<br />
<sup>43</sup> sæpe liberavit eos.<br />
Ipsi autem exacerbaverunt eum in consilio suo,<br />
et humiliati sunt in iniquitatibus suis.<br />
<sup>44</sup> Et vidit cum tribularentur,<br />
et audivit orationem eorum.<br />
<sup>45</sup> Et memor fuit testamenti sui,<br />
et pœnituit eum secundum multitudinem misericordiæ suæ :<br />
<sup>46</sup> et dedit eos in misericordias,<br />
in conspectu omnium qui ceperant eos.<br />
<sup>47</sup> Salvos nos fac, Domine Deus noster,<br />
et congrega nos de nationibus :<br />
ut confiteamur nomini sancto tuo,<br />
et gloriemur in laude tua.<br />
<sup>48</sup> Benedictus Dominus Deus Israël, a sæculo et usque in sæculum ;<br />
et dicet omnis populus : Fiat, fiat.</p>
</div>
<div id="section-619" class="section level2">
<h2>106</h2>
<p>Alleluja. Confitemini Domino, quoniam bonus,<br />
quoniam in sæculum misericordia ejus.<br />
<sup>2</sup> Dicant qui redempti sunt a Domino,<br />
quos redemit de manu inimici,<br />
et de regionibus congregavit eos,<br />
<sup>3</sup> a solis ortu, et occasu, ab aquilone, et mari.<br />
<sup>4</sup> Erraverunt in solitudine, in inaquoso ;<br />
viam civitatis habitaculi non invenerunt.<br />
<sup>5</sup> Esurientes et sitientes,<br />
anima eorum in ipsis defecit.<br />
<sup>6</sup> Et clamaverunt ad Dominum cum tribularentur,<br />
et de necessitatibus eorum eripuit eos ;<br />
<sup>7</sup> et deduxit eos in viam rectam,<br />
ut irent in civitatem habitationis.<br />
<sup>8</sup> Confiteantur Domino misericordiæ ejus,<br />
et mirabilia ejus filiis hominum.<br />
<sup>9</sup> Quia satiavit animam inanem,<br />
et animam esurientem satiavit bonis.<br />
<sup>10</sup> Sedentes in tenebris et umbra mortis ;<br />
vinctos in mendicitate et ferro.<br />
<sup>11</sup> Quia exacerbaverunt eloquia Dei,<br />
et consilium Altissimi irritaverunt.<br />
<sup>12</sup> Et humiliatum est in laboribus cor eorum ;<br />
infirmati sunt, nec fuit qui adjuvaret.<br />
<sup>13</sup> Et clamaverunt ad Dominum cum tribularentur ;<br />
et de necessitatibus eorum liberavit eos.<br />
<sup>14</sup> Et eduxit eos de tenebris et umbra mortis,<br />
et vincula eorum dirupit.<br />
<sup>15</sup> Confiteantur Domino misericordiæ ejus,<br />
et mirabilia ejus filiis hominum.<br />
<sup>16</sup> Quia contrivit portas æreas,<br />
et vectes ferreos confregit.<br />
<sup>17</sup> Suscepit eos de via iniquitatis eorum ;<br />
propter injustitias enim suas humiliati sunt.<br />
<sup>18</sup> Omnem escam abominata est anima eorum,<br />
et appropinquaverunt usque ad portas mortis.<br />
<sup>19</sup> Et clamaverunt ad Dominum cum tribularentur,<br />
et de necessitatibus eorum liberavit eos.<br />
<sup>20</sup> Misit verbum suum, et sanavit eos,<br />
et eripuit eos de interitionibus eorum.<br />
<sup>21</sup> Confiteantur Domino misericordiæ ejus,<br />
et mirabilia ejus filiis hominum.<br />
<sup>22</sup> Et sacrificent sacrificium laudis,<br />
et annuntient opera ejus in exsultatione.<br />
<sup>23</sup> Qui descendunt mare in navibus,<br />
facientes operationem in aquis multis :<br />
<sup>24</sup> ipsi viderunt opera Domini,<br />
et mirabilia ejus in profundo.<br />
<sup>25</sup> Dixit, et stetit spiritus procellæ,<br />
et exaltati sunt fluctus ejus.<br />
<sup>26</sup> Ascendunt usque ad cælos, et descendunt usque ad abyssos ;<br />
anima eorum in malis tabescebat.<br />
<sup>27</sup> Turbati sunt, et moti sunt sicut ebrius,<br />
et omnis sapientia eorum devorata est.<br />
<sup>28</sup> Et clamaverunt ad Dominum cum tribularentur ;<br />
et de necessitatibus eorum eduxit eos.<br />
<sup>29</sup> Et statuit procellam ejus in auram,<br />
et siluerunt fluctus ejus.<br />
<sup>30</sup> Et lætati sunt quia siluerunt ;<br />
et deduxit eos in portum voluntatis eorum.<br />
<sup>31</sup> Confiteantur Domino misericordiæ ejus,<br />
et mirabilia ejus filiis hominum.<br />
<sup>32</sup> Et exaltent eum in ecclesia plebis,<br />
et in cathedra seniorum laudent eum.<br />
<sup>33</sup> Posuit flumina in desertum,<br />
et exitus aquarum in sitim ;<br />
<sup>34</sup> terram fructiferam in salsuginem,<br />
a malitia inhabitantium in ea.<br />
<sup>35</sup> Posuit desertum in stagna aquarum,<br />
et terram sine aqua in exitus aquarum.<br />
<sup>36</sup> Et collocavit illic esurientes,<br />
et constituerunt civitatem habitationis :<br />
<sup>37</sup> et seminaverunt agros et plantaverunt vineas,<br />
et fecerunt fructum nativitatis.<br />
<sup>38</sup> Et benedixit eis, et multiplicati sunt nimis ;<br />
et jumenta eorum non minoravit.<br />
<sup>39</sup> Et pauci facti sunt et vexati sunt,<br />
a tribulatione malorum et dolore.<br />
<sup>40</sup> Effusa est contemptio super principes :<br />
et errare fecit eos in invio, et non in via.<br />
<sup>41</sup> Et adjuvit pauperem de inopia,<br />
et posuit sicut oves familias.<br />
<sup>42</sup> Videbunt recti, et lætabuntur ;<br />
et omnis iniquitas oppilabit os suum.<br />
<sup>43</sup> Quis sapiens, et custodiet hæc,<br />
et intelliget misericordias Domini ?</p>
</div>
<div id="section-620" class="section level2">
<h2>107</h2>
<p>Canticum Psalmi, ipsi David.</p>
<p><sup>2</sup> Paratum cor meum, Deus, paratum cor meum ;<br />
cantabo, et psallam in gloria mea.<br />
<sup>3</sup> Exsurge, gloria mea ; exsurge, psalterium et cithara ;<br />
exsurgam diluculo.<br />
<sup>4</sup> Confitebor tibi in populis, Domine,<br />
et psallam tibi in nationibus :<br />
<sup>5</sup> quia magna est super cælos misericordia tua,<br />
et usque ad nubes veritas tua.<br />
<sup>6</sup> Exaltare super cælos, Deus,<br />
et super omnem terram gloria tua :<br />
<sup>7</sup> ut liberentur dilecti tui.<br />
Salvum fac dextera tua, et exaudi me.<br />
<sup>8</sup> Deus locutus est in sancto suo :<br />
Exsultabo, et dividam Sichimam ;<br />
et convallem tabernaculorum dimetiar.<br />
<sup>9</sup> Meus est Galaad, et meus est Manasses,<br />
et Ephraim susceptio capitis mei.<br />
Juda rex meus ; <sup>10</sup> Moab lebes spei meæ :<br />
in Idumæam extendam calceamentum meum ;<br />
mihi alienigenæ amici facti sunt.<br />
<sup>11</sup> Quis deducet me in civitatem munitam ?<br />
quis deducet me usque in Idumæam ?<br />
<sup>12</sup> nonne tu, Deus, qui repulisti nos ?<br />
et non exibis, Deus, in virtutibus nostris ?<br />
<sup>13</sup> Da nobis auxilium de tribulatione,<br />
quia vana salus hominis.<br />
<sup>14</sup> In Deo faciemus virtutem ;<br />
et ipse ad nihilum deducet inimicos nostros.</p>
</div>
<div id="section-621" class="section level2">
<h2>108</h2>
<p>In finem. Psalmus David.</p>
<p><sup>2</sup> Deus, laudem meam ne tacueris,<br />
quia os peccatoris et os dolosi super me apertum est.<br />
<sup>3</sup> Locuti sunt adversum me lingua dolosa,<br />
et sermonibus odii circumdederunt me :<br />
et expugnaverunt me gratis.<br />
<sup>4</sup> Pro eo ut me diligerent, detrahebant mihi ;<br />
ego autem orabam.<br />
<sup>5</sup> Et posuerunt adversum me mala pro bonis,<br />
et odium pro dilectione mea.<br />
<sup>6</sup> Constitue super eum peccatorem,<br />
et diabolus stet a dextris ejus.<br />
<sup>7</sup> Cum judicatur, exeat condemnatus ;<br />
et oratio ejus fiat in peccatum.<br />
<sup>8</sup> Fiant dies ejus pauci,<br />
et episcopatum ejus accipiat alter.<br />
<sup>9</sup> Fiant filii ejus orphani,<br />
et uxor ejus vidua.<br />
<sup>10</sup> Nutantes transferantur filii ejus et mendicent,<br />
et ejiciantur de habitationibus suis.<br />
<sup>11</sup> Scrutetur fœnerator omnem substantiam ejus,<br />
et diripiant alieni labores ejus.<br />
<sup>12</sup> Non sit illi adjutor,<br />
nec sit qui misereatur pupillis ejus.<br />
<sup>13</sup> Fiant nati ejus in interitum ;<br />
in generatione una deleatur nomen ejus.<br />
<sup>14</sup> In memoriam redeat iniquitas patrum ejus in conspectu Domini,<br />
et peccatum matris ejus non deleatur.<br />
<sup>15</sup> Fiant contra Dominum semper,<br />
et dispereat de terra memoria eorum :<br />
<sup>16</sup> pro eo quod non est recordatus facere misericordiam,<br />
<sup>17</sup> et persecutus est hominem inopem et mendicum,<br />
et compunctum corde, mortificare.<br />
<sup>18</sup> Et dilexit maledictionem, et veniet ei ;<br />
et noluit benedictionem, et elongabitur ab eo.<br />
Et induit maledictionem sicut vestimentum ;<br />
et intravit sicut aqua in interiora ejus,<br />
et sicut oleum in ossibus ejus.<br />
<sup>19</sup> Fiat ei sicut vestimentum quo operitur,<br />
et sicut zona qua semper præcingitur.<br />
<sup>20</sup> Hoc opus eorum qui detrahunt mihi apud Dominum,<br />
et qui loquuntur mala adversus animam meam.<br />
<sup>21</sup> Et tu, Domine, Domine, fac mecum propter nomen tuum,<br />
quia suavis est misericordia tua.<br />
<sup>22</sup> Libera me, quia egenus et pauper ego sum,<br />
et cor meum conturbatum est intra me.<br />
<sup>23</sup> Sicut umbra cum declinat ablatus sum,<br />
et excussus sum sicut locustæ.<br />
<sup>24</sup> Genua mea infirmata sunt a jejunio,<br />
et caro mea immutata est propter oleum.<br />
<sup>25</sup> Et ego factus sum opprobrium illis ;<br />
viderunt me, et moverunt capita sua.<br />
<sup>26</sup> Adjuva me, Domine Deus meus ;<br />
salvum me fac secundum misericordiam tuam.<br />
<sup>27</sup> Et sciant quia manus tua hæc,<br />
et tu, Domine, fecisti eam.<br />
<sup>28</sup> Maledicent illi, et tu benedices :<br />
qui insurgunt in me confundantur ;<br />
servus autem tuus lætabitur.<br />
<sup>29</sup> Induantur qui detrahunt mihi pudore,<br />
et operiantur sicut diploide confusione sua.<br />
<sup>30</sup> Confitebor Domino nimis in ore meo,<br />
et in medio multorum laudabo eum :<br />
<sup>31</sup> quia astitit a dextris pauperis,<br />
ut salvam faceret a persequentibus animam meam.</p>
</div>
<div id="section-622" class="section level2">
<h2>109</h2>
<p>Psalmus David. Dixit Dominus Domino meo :<br />
Sede a dextris meis,<br />
donec ponam inimicos tuos scabellum pedum tuorum.<br />
<sup>2</sup> Virgam virtutis tuæ emittet Dominus ex Sion :<br />
dominare in medio inimicorum tuorum.<br />
<sup>3</sup> Tecum principium in die virtutis tuæ<br />
in splendoribus sanctorum :<br />
ex utero, ante luciferum, genui te.<br />
<sup>4</sup> Juravit Dominus, et non pœnitebit eum :<br />
Tu es sacerdos in æternum<br />
secundum ordinem Melchisedech.<br />
<sup>5</sup> Dominus a dextris tuis ;<br />
confregit in die iræ suæ reges.<br />
<sup>6</sup> Judicabit in nationibus, implebit ruinas ;<br />
conquassabit capita in terra multorum.<br />
<sup>7</sup> De torrente in via bibet ;<br />
propterea exaltabit caput.</p>
</div>
<div id="section-623" class="section level2">
<h2>110</h2>
<p>Alleluja. Confitebor tibi, Domine, in toto corde meo,<br />
in consilio justorum, et congregatione.<br />
<sup>2</sup> Magna opera Domini :<br />
exquisita in omnes voluntates ejus.<br />
<sup>3</sup> Confessio et magnificentia opus ejus,<br />
et justitia ejus manet in sæculum sæculi.<br />
<sup>4</sup> Memoriam fecit mirabilium suorum,<br />
misericors et miserator Dominus.<br />
<sup>5</sup> Escam dedit timentibus se ;<br />
memor erit in sæculum testamenti sui.<br />
<sup>6</sup> Virtutem operum suorum annuntiabit populo suo,<br />
<sup>7</sup> ut det illis hæreditatem gentium.<br />
Opera manuum ejus veritas et judicium.<br />
<sup>8</sup> Fidelia omnia mandata ejus,<br />
confirmata in sæculum sæculi,<br />
facta in veritate et æquitate.<br />
<sup>9</sup> Redemptionem misit populo suo ;<br />
mandavit in æternum testamentum suum.<br />
Sanctum et terribile nomen ejus.<br />
<sup>10</sup> Initium sapientiæ timor Domini ;<br />
intellectus bonus omnibus facientibus eum :<br />
laudatio ejus manet in sæculum sæculi.</p>
</div>
<div id="section-624" class="section level2">
<h2>111</h2>
<p>Alleluja, reversionis Aggæi et Zachariæ. Beatus vir qui timet Dominum :<br />
in mandatis ejus volet nimis.<br />
<sup>2</sup> Potens in terra erit semen ejus ;<br />
generatio rectorum benedicetur.<br />
<sup>3</sup> Gloria et divitiæ in domo ejus,<br />
et justitia ejus manet in sæculum sæculi.<br />
<sup>4</sup> Exortum est in tenebris lumen rectis :<br />
misericors, et miserator, et justus.<br />
<sup>5</sup> Jucundus homo qui miseretur et commodat ;<br />
disponet sermones suos in judicio :<br />
<sup>6</sup> quia in æternum non commovebitur.<br />
<sup>7</sup> In memoria æterna erit justus ;<br />
ab auditione mala non timebit.<br />
Paratum cor ejus sperare in Domino,<br />
<sup>8</sup> confirmatum est cor ejus ;<br />
non commovebitur donec despiciat inimicos suos.<br />
<sup>9</sup> Dispersit, dedit pauperibus ;<br />
justitia ejus manet in sæculum sæculi :<br />
cornu ejus exaltabitur in gloria.<br />
<sup>10</sup> Peccator videbit, et irascetur ;<br />
dentibus suis fremet et tabescet :<br />
desiderium peccatorum peribit.</p>
</div>
<div id="section-625" class="section level2">
<h2>112</h2>
<p>Alleluja. Laudate, pueri, Dominum ;<br />
laudate nomen Domini.<br />
<sup>2</sup> Sit nomen Domini benedictum<br />
ex hoc nunc et usque in sæculum.<br />
<sup>3</sup> A solis ortu usque ad occasum<br />
laudabile nomen Domini.<br />
<sup>4</sup> Excelsus super omnes gentes Dominus,<br />
et super cælos gloria ejus.<br />
<sup>5</sup> Quis sicut Dominus Deus noster, qui in altis habitat,<br />
<sup>6</sup> et humilia respicit in cælo et in terra ?<br />
<sup>7</sup> Suscitans a terra inopem,<br />
et de stercore erigens pauperem :<br />
<sup>8</sup> ut collocet eum cum principibus,<br />
cum principibus populi sui.<br />
<sup>9</sup> Qui habitare facit sterilem in domo,<br />
matrem filiorum lætantem.</p>
</div>
<div id="section-626" class="section level2">
<h2>113</h2>
<p>Alleluja. In exitu Israël de Ægypto,<br />
domus Jacob de populo barbaro,<br />
<sup>2</sup> facta est Judæa sanctificatio ejus ;<br />
Israël potestas ejus.<br />
<sup>3</sup> Mare vidit, et fugit ;<br />
Jordanis conversus est retrorsum.<br />
<sup>4</sup> Montes exsultaverunt ut arietes,<br />
et colles sicut agni ovium.<br />
<sup>5</sup> Quid est tibi, mare, quod fugisti ?<br />
et tu, Jordanis, quia conversus es retrorsum ?<br />
<sup>6</sup> montes, exsultastis sicut arietes ?<br />
et colles, sicut agni ovium ?<br />
<sup>7</sup> A facie Domini mota est terra,<br />
a facie Dei Jacob :<br />
<sup>8</sup> qui convertit petram in stagna aquarum,<br />
et rupem in fontes aquarum.<br />
<sup>9</sup> Non nobis, Domine, non nobis,<br />
sed nomini tuo da gloriam :<br />
<sup>10</sup> super misericordia tua et veritate tua ;<br />
nequando dicant gentes :<br />
Ubi est Deus eorum ?<br />
<sup>11</sup> Deus autem noster in cælo ;<br />
omnia quæcumque voluit fecit.<br />
<sup>12</sup> Simulacra gentium argentum et aurum,<br />
opera manuum hominum.<br />
<sup>13</sup> Os habent, et non loquentur ;<br />
oculos habent, et non videbunt.<br />
<sup>14</sup> Aures habent, et non audient ;<br />
nares habent, et non odorabunt.<br />
<sup>15</sup> Manus habent, et non palpabunt ;<br />
pedes habent, et non ambulabunt ;<br />
non clamabunt in gutture suo.<br />
<sup>16</sup> Similes illis fiant qui faciunt ea,<br />
et omnes qui confidunt in eis.<br />
<sup>17</sup> Domus Israël speravit in Domino ;<br />
adjutor eorum et protector eorum est.<br />
<sup>18</sup> Domus Aaron speravit in Domino ;<br />
adjutor eorum et protector eorum est.<br />
<sup>19</sup> Qui timent Dominum speraverunt in Domino ; adjutor eorum et protector eorum est.<br />
<sup>20</sup> Dominus memor fuit nostri,<br />
et benedixit nobis.<br />
Benedixit domui Israël ;<br />
benedixit domui Aaron.<br />
<sup>21</sup> Benedixit omnibus qui timent Dominum,<br />
pusillis cum majoribus.<br />
<sup>22</sup> Adjiciat Dominus super vos,<br />
super vos et super filios vestros.<br />
<sup>23</sup> Benedicti vos a Domino,<br />
qui fecit cælum et terram.<br />
<sup>24</sup> Cælum cæli Domino ;<br />
terram autem dedit filiis hominum.<br />
<sup>25</sup> Non mortui laudabunt te, Domine,<br />
neque omnes qui descendunt in infernum :<br />
<sup>26</sup> sed nos qui vivimus, benedicimus Domino,<br />
ex hoc nunc et usque in sæculum.</p>
</div>
<div id="section-627" class="section level2">
<h2>114</h2>
<p>Alleluja. Dilexi, quoniam exaudiet Dominus<br />
vocem orationis meæ.<br />
<sup>2</sup> Quia inclinavit aurem suam mihi,<br />
et in diebus meis invocabo.<br />
<sup>3</sup> Circumdederunt me dolores mortis ;<br />
et pericula inferni invenerunt me.<br />
Tribulationem et dolorem inveni,<br />
<sup>4</sup> et nomen Domini invocavi :<br />
o Domine, libera animam meam.<br />
<sup>5</sup> Misericors Dominus et justus,<br />
et Deus noster miseretur.<br />
<sup>6</sup> Custodiens parvulos Dominus ;<br />
humiliatus sum, et liberavit me.<br />
<sup>7</sup> Convertere, anima mea, in requiem tuam,<br />
quia Dominus benefecit tibi :<br />
<sup>8</sup> quia eripuit animam meam de morte,<br />
oculos meos a lacrimis,<br />
pedes meos a lapsu.<br />
<sup>9</sup> Placebo Domino in regione vivorum.</p>
</div>
<div id="section-628" class="section level2">
<h2>115</h2>
<p>Alleluja. Credidi, propter quod locutus sum ;<br />
ego autem humiliatus sum nimis.<br />
<sup>2</sup> Ego dixi in excessu meo :<br />
Omnis homo mendax.<br />
<sup>3</sup> Quid retribuam Domino<br />
pro omnibus quæ retribuit mihi ?<br />
<sup>4</sup> Calicem salutaris accipiam,<br />
et nomen Domini invocabo.<br />
<sup>5</sup> Vota mea Domino reddam<br />
coram omni populo ejus.<br />
<sup>6</sup> Pretiosa in conspectu Domini<br />
mors sanctorum ejus.<br />
<sup>7</sup> O Domine, quia ego servus tuus ;<br />
ego servus tuus, et filius ancillæ tuæ.<br />
Dirupisti vincula mea :<br />
<sup>8</sup> tibi sacrificabo hostiam laudis,<br />
et nomen Domini invocabo.<br />
<sup>9</sup> Vota mea Domino reddam<br />
in conspectu omnis populi ejus ;<br />
<sup>10</sup> in atriis domus Domini,<br />
in medio tui, Jerusalem.</p>
</div>
<div id="section-629" class="section level2">
<h2>116</h2>
<p>Alleluja. Laudate Dominum, omnes gentes ;<br />
laudate eum, omnes populi.<br />
<sup>2</sup> Quoniam confirmata est super nos misericordia ejus,<br />
et veritas Domini manet in æternum.</p>
</div>
<div id="section-630" class="section level2">
<h2>117</h2>
<p>Alleluja. Confitemini Domino, quoniam bonus,<br />
quoniam in sæculum misericordia ejus.<br />
<sup>2</sup> Dicat nunc Israël : Quoniam bonus,<br />
quoniam in sæculum misericordia ejus.<br />
<sup>3</sup> Dicat nunc domus Aaron :<br />
Quoniam in sæculum misericordia ejus.<br />
<sup>4</sup> Dicant nunc qui timent Dominum :<br />
Quoniam in sæculum misericordia ejus.<br />
<sup>5</sup> De tribulatione invocavi Dominum,<br />
et exaudivit me in latitudine Dominus.<br />
<sup>6</sup> Dominus mihi adjutor ;<br />
non timebo quid faciat mihi homo.<br />
<sup>7</sup> Dominus mihi adjutor,<br />
et ego despiciam inimicos meos.<br />
<sup>8</sup> Bonum est confidere in Domino,<br />
quam confidere in homine.<br />
<sup>9</sup> Bonum est sperare in Domino,<br />
quam sperare in principibus.<br />
<sup>10</sup> Omnes gentes circuierunt me,<br />
et in nomine Domini, quia ultus sum in eos.<br />
<sup>11</sup> Circumdantes circumdederunt me,<br />
et in nomine Domini, quia ultus sum in eos.<br />
<sup>12</sup> Circumdederunt me sicut apes,<br />
et exarserunt sicut ignis in spinis :<br />
et in nomine Domini, quia ultus sum in eos.<br />
<sup>13</sup> Impulsus eversus sum, ut caderem,<br />
et Dominus suscepit me.<br />
<sup>14</sup> Fortitudo mea et laus mea Dominus,<br />
et factus est mihi in salutem.<br />
<sup>15</sup> Vox exsultationis et salutis<br />
in tabernaculis justorum.<br />
<sup>16</sup> Dextera Domini fecit virtutem ;<br />
dextera Domini exaltavit me :<br />
dextera Domini fecit virtutem.<br />
<sup>17</sup> Non moriar, sed vivam,<br />
et narrabo opera Domini.<br />
<sup>18</sup> Castigans castigavit me Dominus,<br />
et morti non tradidit me.<br />
<sup>19</sup> Aperite mihi portas justitiæ :<br />
ingressus in eas confitebor Domino.<br />
<sup>20</sup> Hæc porta Domini :<br />
justi intrabunt in eam.<br />
<sup>21</sup> Confitebor tibi quoniam exaudisti me,<br />
et factus es mihi in salutem.<br />
<sup>22</sup> Lapidem quem reprobaverunt ædificantes,<br />
hic factus est in caput anguli.<br />
<sup>23</sup> A Domino factum est istud,<br />
et est mirabile in oculis nostris.<br />
<sup>24</sup> Hæc est dies quam fecit Dominus ;<br />
exsultemus, et lætemur in ea.<br />
<sup>25</sup> O Domine, salvum me fac ;<br />
o Domine, bene prosperare.<br />
<sup>26</sup> Benedictus qui venit in nomine Domini :<br />
benediximus vobis de domo Domini.<br />
<sup>27</sup> Deus Dominus, et illuxit nobis.<br />
Constituite diem solemnem in condensis,<br />
usque ad cornu altaris.<br />
<sup>28</sup> Deus meus es tu, et confitebor tibi ;<br />
Deus meus es tu, et exaltabo te.<br />
Confitebor tibi quoniam exaudisti me,<br />
et factus es mihi in salutem.<br />
<sup>29</sup> Confitemini Domino, quoniam bonus,<br />
quoniam in sæculum misericordia ejus.</p>
</div>
<div id="section-631" class="section level2">
<h2>118</h2>
<p>Alleluja. <span style="font-variant: small-caps;">Aleph.</span> Beati immaculati in via,<br />
qui ambulant in lege Domini.<br />
<sup>2</sup> Beati qui scrutantur testimonia ejus ;<br />
in toto corde exquirunt eum.<br />
<sup>3</sup> Non enim qui operantur iniquitatem<br />
in viis ejus ambulaverunt.<br />
<sup>4</sup> Tu mandasti mandata tua<br />
custodiri nimis.<br />
<sup>5</sup> Utinam dirigantur viæ meæ<br />
ad custodiendas justificationes tuas.<br />
<sup>6</sup> Tunc non confundar,<br />
cum perspexero in omnibus mandatis tuis.<br />
<sup>7</sup> Confitebor tibi in directione cordis,<br />
in eo quod didici judicia justitiæ tuæ.<br />
<sup>8</sup> Justificationes tuas custodiam ;<br />
non me derelinquas usquequaque.<br />
<sup>9</sup> <span style="font-variant: small-caps;">Beth.</span> In quo corrigit adolescentior viam suam ?<br />
in custodiendo sermones tuos.<br />
<sup>10</sup> In toto corde meo exquisivi te ;<br />
ne repellas me a mandatis tuis.<br />
<sup>11</sup> In corde meo abscondi eloquia tua,<br />
ut non peccem tibi.<br />
<sup>12</sup> Benedictus es, Domine ;<br />
doce me justificationes tuas.<br />
<sup>13</sup> In labiis meis pronuntiavi omnia judicia oris tui.<br />
<sup>14</sup> In via testimoniorum tuorum delectatus sum,<br />
sicut in omnibus divitiis.<br />
<sup>15</sup> In mandatis tuis exercebor,<br />
et considerabo vias tuas.<br />
<sup>16</sup> In justificationibus tuis meditabor :<br />
non obliviscar sermones tuos.<br />
<sup>17</sup> <span style="font-variant: small-caps;">Ghimel.</span> Retribue servo tuo, vivifica me,<br />
et custodiam sermones tuos.<br />
<sup>18</sup> Revela oculos meos,<br />
et considerabo mirabilia de lege tua.<br />
<sup>19</sup> Incola ego sum in terra :<br />
non abscondas a me mandata tua.<br />
<sup>20</sup> Concupivit anima mea<br />
desiderare justificationes tuas in omni tempore.<br />
<sup>21</sup> Increpasti superbos ;<br />
maledicti qui declinant a mandatis tuis.<br />
<sup>22</sup> Aufer a me opprobrium et contemptum,<br />
quia testimonia tua exquisivi.<br />
<sup>23</sup> Etenim sederunt principes, et adversum me loquebantur ;<br />
servus autem tuus exercebatur in justificationibus tuis.<br />
<sup>24</sup> Nam et testimonia tua meditatio mea est,<br />
et consilium meum justificationes tuæ.<br />
<sup>25</sup> <span style="font-variant: small-caps;">Daleth.</span> Adhæsit pavimento anima mea :<br />
vivifica me secundum verbum tuum.<br />
<sup>26</sup> Vias meas enuntiavi, et exaudisti me ;<br />
doce me justificationes tuas.<br />
<sup>27</sup> Viam justificationum tuarum instrue me,<br />
et exercebor in mirabilibus tuis.<br />
<sup>28</sup> Dormitavit anima mea præ tædio :<br />
confirma me in verbis tuis.<br />
<sup>29</sup> Viam iniquitatis amove a me,<br />
et de lege tua miserere mei.<br />
<sup>30</sup> Viam veritatis elegi ;<br />
judicia tua non sum oblitus.<br />
<sup>31</sup> Adhæsi testimoniis tuis, Domine ;<br />
noli me confundere.<br />
<sup>32</sup> Viam mandatorum tuorum cucurri,<br />
cum dilatasti cor meum.<br />
<sup>33</sup> <span style="font-variant: small-caps;">He.</span> Legem pone mihi, Domine, viam justificationum tuarum,<br />
et exquiram eam semper.<br />
<sup>34</sup> Da mihi intellectum, et scrutabor legem tuam,<br />
et custodiam illam in toto corde meo.<br />
<sup>35</sup> Deduc me in semitam mandatorum tuorum,<br />
quia ipsam volui.<br />
<sup>36</sup> Inclina cor meum in testimonia tua,<br />
et non in avaritiam.<br />
<sup>37</sup> Averte oculos meos, ne videant vanitatem ;<br />
in via tua vivifica me.<br />
<sup>38</sup> Statue servo tuo eloquium tuum<br />
in timore tuo.<br />
<sup>39</sup> Amputa opprobrium meum quod suspicatus sum,<br />
quia judicia tua jucunda.<br />
<sup>40</sup> Ecce concupivi mandata tua :<br />
in æquitate tua vivifica me.<br />
<sup>41</sup> <span style="font-variant: small-caps;">Vau.</span> Et veniat super me misericordia tua, Domine ;<br />
salutare tuum secundum eloquium tuum.<br />
<sup>42</sup> Et respondebo exprobrantibus mihi verbum,<br />
quia speravi in sermonibus tuis.<br />
<sup>43</sup> Et ne auferas de ore meo verbum veritatis usquequaque,<br />
quia in judiciis tuis supersperavi.<br />
<sup>44</sup> Et custodiam legem tuam semper,<br />
in sæculum et in sæculum sæculi.<br />
<sup>45</sup> Et ambulabam in latitudine,<br />
quia mandata tua exquisivi.<br />
<sup>46</sup> Et loquebar in testimoniis tuis in conspectu regum,<br />
et non confundebar.<br />
<sup>47</sup> Et meditabar in mandatis tuis,<br />
quæ dilexi.<br />
<sup>48</sup> Et levavi manus meas ad mandata tua, quæ dilexi,<br />
et exercebar in justificationibus tuis.<br />
<sup>49</sup> <span style="font-variant: small-caps;">Zain.</span> Memor esto verbi tui servo tuo,<br />
in quo mihi spem dedisti.<br />
<sup>50</sup> Hæc me consolata est in humilitate mea,<br />
quia eloquium tuum vivificavit me.<br />
<sup>51</sup> Superbi inique agebant usquequaque ;<br />
a lege autem tua non declinavi.<br />
<sup>52</sup> Memor fui judiciorum tuorum a sæculo, Domine,<br />
et consolatus sum.<br />
<sup>53</sup> Defectio tenuit me,<br />
pro peccatoribus derelinquentibus legem tuam.<br />
<sup>54</sup> Cantabiles mihi erant justificationes tuæ<br />
in loco peregrinationis meæ.<br />
<sup>55</sup> Memor fui nocte nominis tui, Domine,<br />
et custodivi legem tuam.<br />
<sup>56</sup> Hæc facta est mihi,<br />
quia justificationes tuas exquisivi.<br />
<sup>57</sup> <span style="font-variant: small-caps;">Heth.</span> Portio mea, Domine,<br />
dixi custodire legem tuam.<br />
<sup>58</sup> Deprecatus sum faciem tuam in toto corde meo ;<br />
miserere mei secundum eloquium tuum.<br />
<sup>59</sup> Cogitavi vias meas,<br />
et converti pedes meos in testimonia tua.<br />
<sup>60</sup> Paratus sum, et non sum turbatus,<br />
ut custodiam mandata tua.<br />
<sup>61</sup> Funes peccatorum circumplexi sunt me,<br />
et legem tuam non sum oblitus.<br />
<sup>62</sup> Media nocte surgebam ad confitendum tibi,<br />
super judicia justificationis tuæ.<br />
<sup>63</sup> Particeps ego sum omnium timentium te,<br />
et custodientium mandata tua.<br />
<sup>64</sup> Misericordia tua, Domine, plena est terra ;<br />
justificationes tuas doce me.<br />
<sup>65</sup> <span style="font-variant: small-caps;">Teth.</span> Bonitatem fecisti cum servo tuo, Domine,<br />
secundum verbum tuum.<br />
<sup>66</sup> Bonitatem, et disciplinam, et scientiam doce me,<br />
quia mandatis tuis credidi.<br />
<sup>67</sup> Priusquam humiliarer ego deliqui :<br />
propterea eloquium tuum custodivi.<br />
<sup>68</sup> Bonus es tu, et in bonitate tua<br />
doce me justificationes tuas.<br />
<sup>69</sup> Multiplicata est super me iniquitas superborum ;<br />
ego autem in toto corde meo scrutabor mandata tua.<br />
<sup>70</sup> Coagulatum est sicut lac cor eorum ;<br />
ego vero legem tuam meditatus sum.<br />
<sup>71</sup> Bonum mihi quia humiliasti me,<br />
ut discam justificationes tuas.<br />
<sup>72</sup> Bonum mihi lex oris tui,<br />
super millia auri et argenti.<br />
<sup>73</sup> <span style="font-variant: small-caps;">Jod.</span> Manus tuæ fecerunt me, et plasmaverunt me :<br />
da mihi intellectum, et discam mandata tua.<br />
<sup>74</sup> Qui timent te videbunt me et lætabuntur,<br />
quia in verba tua supersperavi.<br />
<sup>75</sup> Cognovi, Domine, quia æquitas judicia tua,<br />
et in veritate tua humiliasti me.<br />
<sup>76</sup> Fiat misericordia tua ut consoletur me,<br />
secundum eloquium tuum servo tuo.<br />
<sup>77</sup> Veniant mihi miserationes tuæ, et vivam,<br />
quia lex tua meditatio mea est.<br />
<sup>78</sup> Confundantur superbi, quia injuste iniquitatem fecerunt in me ;<br />
ego autem exercebor in mandatis tuis.<br />
<sup>79</sup> Convertantur mihi timentes te,<br />
et qui noverunt testimonia tua.<br />
<sup>80</sup> Fiat cor meum immaculatum in justificationibus tuis,<br />
ut non confundar.<br />
<sup>81</sup> <span style="font-variant: small-caps;">Caph.</span> Defecit in salutare tuum anima mea,<br />
et in verbum tuum supersperavi.<br />
<sup>82</sup> Defecerunt oculi mei in eloquium tuum,<br />
dicentes : Quando consolaberis me ?<br />
<sup>83</sup> Quia factus sum sicut uter in pruina ;<br />
justificationes tuas non sum oblitus.<br />
<sup>84</sup> Quot sunt dies servi tui ?<br />
quando facies de persequentibus me judicium ?<br />
<sup>85</sup> Narraverunt mihi iniqui fabulationes,<br />
sed non ut lex tua.<br />
<sup>86</sup> Omnia mandata tua veritas :<br />
inique persecuti sunt me, adjuva me.<br />
<sup>87</sup> Paulominus consummaverunt me in terra ;<br />
ego autem non dereliqui mandata tua.<br />
<sup>88</sup> Secundum misericordiam tuam vivifica me,<br />
et custodiam testimonia oris tui.<br />
<sup>89</sup> <span style="font-variant: small-caps;">Lamed.</span> In æternum, Domine,<br />
verbum tuum permanet in cælo.<br />
<sup>90</sup> In generationem et generationem veritas tua ;<br />
fundasti terram, et permanet.<br />
<sup>91</sup> Ordinatione tua perseverat dies,<br />
quoniam omnia serviunt tibi.<br />
<sup>92</sup> Nisi quod lex tua meditatio mea est,<br />
tunc forte periissem in humilitate mea.<br />
<sup>93</sup> In æternum non obliviscar justificationes tuas,<br />
quia in ipsis vivificasti me.<br />
<sup>94</sup> Tuus sum ego ; salvum me fac :<br />
quoniam justificationes tuas exquisivi.<br />
<sup>95</sup> Me exspectaverunt peccatores ut perderent me ;<br />
testimonia tua intellexi.<br />
<sup>96</sup> Omnis consummationis vidi finem,<br />
latum mandatum tuum nimis.<br />
<sup>97</sup> <span style="font-variant: small-caps;">Mem.</span> Quomodo dilexi legem tuam, Domine !<br />
tota die meditatio mea est.<br />
<sup>98</sup> Super inimicos meos prudentem me fecisti mandato tuo,<br />
quia in æternum mihi est.<br />
<sup>99</sup> Super omnes docentes me intellexi,<br />
quia testimonia tua meditatio mea est.<br />
<sup>100</sup> Super senes intellexi,<br />
quia mandata tua quæsivi.<br />
<sup>101</sup> Ab omni via mala prohibui pedes meos,<br />
ut custodiam verba tua.<br />
<sup>102</sup> A judiciis tuis non declinavi,<br />
quia tu legem posuisti mihi.<br />
<sup>103</sup> Quam dulcia faucibus meis eloquia tua !<br />
super mel ori meo.<br />
<sup>104</sup> A mandatis tuis intellexi ;<br />
propterea odivi omnem viam iniquitatis.<br />
<sup>105</sup> <span style="font-variant: small-caps;">Nun.</span> Lucerna pedibus meis verbum tuum,<br />
et lumen semitis meis.<br />
<sup>106</sup> Juravi et statui<br />
custodire judicia justitiæ tuæ.<br />
<sup>107</sup> Humiliatus sum usquequaque, Domine ;<br />
vivifica me secundum verbum tuum.<br />
<sup>108</sup> Voluntaria oris mei beneplacita fac, Domine,<br />
et judicia tua doce me.<br />
<sup>109</sup> Anima mea in manibus meis semper,<br />
et legem tuam non sum oblitus.<br />
<sup>110</sup> Posuerunt peccatores laqueum mihi,<br />
et de mandatis tuis non erravi.<br />
<sup>111</sup> Hæreditate acquisivi testimonia tua in æternum,<br />
quia exsultatio cordis mei sunt.<br />
<sup>112</sup> Inclinavi cor meum ad faciendas justificationes tuas in æternum,<br />
propter retributionem.<br />
<sup>113</sup> <span style="font-variant: small-caps;">Samech.</span> Iniquos odio habui,<br />
et legem tuam dilexi.<br />
<sup>114</sup> Adjutor et susceptor meus es tu,<br />
et in verbum tuum supersperavi.<br />
<sup>115</sup> Declinate a me, maligni,<br />
et scrutabor mandata Dei mei.<br />
<sup>116</sup> Suscipe me secundum eloquium tuum, et vivam,<br />
et non confundas me ab exspectatione mea.<br />
<sup>117</sup> Adjuva me, et salvus ero,<br />
et meditabor in justificationibus tuis semper.<br />
<sup>118</sup> Sprevisti omnes discedentes a judiciis tuis,<br />
quia injusta cogitatio eorum.<br />
<sup>119</sup> Prævaricantes reputavi omnes peccatores terræ ;<br />
ideo dilexi testimonia tua.<br />
<sup>120</sup> Confige timore tuo carnes meas ;<br />
a judiciis enim tuis timui.<br />
<sup>121</sup> <span style="font-variant: small-caps;">Ain.</span> Feci judicium et justitiam :<br />
non tradas me calumniantibus me.<br />
<sup>122</sup> Suscipe servum tuum in bonum :<br />
non calumnientur me superbi.<br />
<sup>123</sup> Oculi mei defecerunt in salutare tuum,<br />
et in eloquium justitiæ tuæ.<br />
<sup>124</sup> Fac cum servo tuo secundum misericordiam tuam,<br />
et justificationes tuas doce me.<br />
<sup>125</sup> Servus tuus sum ego : da mihi intellectum,<br />
ut sciam testimonia tua.<br />
<sup>126</sup> Tempus faciendi, Domine :<br />
dissipaverunt legem tuam.<br />
<sup>127</sup> Ideo dilexi mandata tua<br />
super aurum et topazion.<br />
<sup>128</sup> Propterea ad omnia mandata tua dirigebar ;<br />
omnem viam iniquam odio habui.<br />
<sup>129</sup> <span style="font-variant: small-caps;">Phe.</span> Mirabilia testimonia tua :<br />
ideo scrutata est ea anima mea.<br />
<sup>130</sup> Declaratio sermonum tuorum illuminat,<br />
et intellectum dat parvulis.<br />
<sup>131</sup> Os meum aperui, et attraxi spiritum :<br />
quia mandata tua desiderabam.<br />
<sup>132</sup> Aspice in me, et miserere mei,<br />
secundum judicium diligentium nomen tuum.<br />
<sup>133</sup> Gressus meos dirige secundum eloquium tuum,<br />
et non dominetur mei omnis injustitia.<br />
<sup>134</sup> Redime me a calumniis hominum<br />
ut custodiam mandata tua.<br />
<sup>135</sup> Faciem tuam illumina super servum tuum,<br />
et doce me justificationes tuas.<br />
<sup>136</sup> Exitus aquarum deduxerunt oculi mei,<br />
quia non custodierunt legem tuam.<br />
<sup>137</sup> <span style="font-variant: small-caps;">Sade.</span> Justus es, Domine,<br />
et rectum judicium tuum.<br />
<sup>138</sup> Mandasti justitiam testimonia tua,<br />
et veritatem tuam nimis.<br />
<sup>139</sup> Tabescere me fecit zelus meus,<br />
quia obliti sunt verba tua inimici mei.<br />
<sup>140</sup> Ignitum eloquium tuum vehementer,<br />
et servus tuus dilexit illud.<br />
<sup>141</sup> Adolescentulus sum ego et contemptus ;<br />
justificationes tuas non sum oblitus.<br />
<sup>142</sup> Justitia tua, justitia in æternum,<br />
et lex tua veritas.<br />
<sup>143</sup> Tribulatio et angustia invenerunt me ;<br />
mandata tua meditatio mea est.<br />
<sup>144</sup> Æquitas testimonia tua in æternum :<br />
intellectum da mihi, et vivam.<br />
<sup>145</sup> <span style="font-variant: small-caps;">Coph.</span> Clamavi in toto corde meo : exaudi me, Domine ;<br />
justificationes tuas requiram.<br />
<sup>146</sup> Clamavi ad te ; salvum me fac :<br />
ut custodiam mandata tua.<br />
<sup>147</sup> Præveni in maturitate, et clamavi :<br />
quia in verba tua supersperavi.<br />
<sup>148</sup> Prævenerunt oculi mei ad te diluculo,<br />
ut meditarer eloquia tua.<br />
<sup>149</sup> Vocem meam audi secundum misericordiam tuam, Domine,<br />
et secundum judicium tuum vivifica me.<br />
<sup>150</sup> Appropinquaverunt persequentes me iniquitati :<br />
a lege autem tua longe facti sunt.<br />
<sup>151</sup> Prope es tu, Domine,<br />
et omnes viæ tuæ veritas.<br />
<sup>152</sup> Initio cognovi de testimoniis tuis,<br />
quia in æternum fundasti ea.<br />
<sup>153</sup> <span style="font-variant: small-caps;">Res.</span> Vide humilitatem meam, et eripe me,<br />
quia legem tuam non sum oblitus.<br />
<sup>154</sup> Judica judicium meum, et redime me :<br />
propter eloquium tuum vivifica me.<br />
<sup>155</sup> Longe a peccatoribus salus,<br />
quia justificationes tuas non exquisierunt.<br />
<sup>156</sup> Misericordiæ tuæ multæ, Domine ;<br />
secundum judicium tuum vivifica me.<br />
<sup>157</sup> Multi qui persequuntur me, et tribulant me ;<br />
a testimoniis tuis non declinavi.<br />
<sup>158</sup> Vidi prævaricantes et tabescebam,<br />
quia eloquia tua non custodierunt.<br />
<sup>159</sup> Vide quoniam mandata tua dilexi, Domine :<br />
in misericordia tua vivifica me.<br />
<sup>160</sup> Principium verborum tuorum veritas ;<br />
in æternum omnia judicia justitiæ tuæ.<br />
<sup>161</sup> <span style="font-variant: small-caps;">Sin.</span> Principes persecuti sunt me gratis,<br />
et a verbis tuis formidavit cor meum.<br />
<sup>162</sup> Lætabor ego super eloquia tua,<br />
sicut qui invenit spolia multa.<br />
<sup>163</sup> Iniquitatem odio habui, et abominatus sum,<br />
legem autem tuam dilexi.<br />
<sup>164</sup> Septies in die laudem dixi tibi,<br />
super judicia justitiæ tuæ.<br />
<sup>165</sup> Pax multa diligentibus legem tuam,<br />
et non est illis scandalum.<br />
<sup>166</sup> Exspectabam salutare tuum, Domine,<br />
et mandata tua dilexi.<br />
<sup>167</sup> Custodivit anima mea testimonia tua,<br />
et dilexit ea vehementer.<br />
<sup>168</sup> Servavi mandata tua et testimonia tua,<br />
quia omnes viæ meæ in conspectu tuo.<br />
<sup>169</sup> <span style="font-variant: small-caps;">Tau.</span> Appropinquet deprecatio mea in conspectu tuo, Domine ;<br />
juxta eloquium tuum da mihi intellectum.<br />
<sup>170</sup> Intret postulatio mea in conspectu tuo ;<br />
secundum eloquium tuum eripe me.<br />
<sup>171</sup> Eructabunt labia mea hymnum,<br />
cum docueris me justificationes tuas.<br />
<sup>172</sup> Pronuntiabit lingua mea eloquium tuum,<br />
quia omnia mandata tua æquitas.<br />
<sup>173</sup> Fiat manus tua ut salvet me,<br />
quoniam mandata tua elegi.<br />
<sup>174</sup> Concupivi salutare tuum, Domine,<br />
et lex tua meditatio mea est.<br />
<sup>175</sup> Vivet anima mea, et laudabit te,<br />
et judicia tua adjuvabunt me.<br />
<sup>176</sup> Erravi sicut ovis quæ periit : quære servum tuum,<br />
quia mandata tua non sum oblitus.</p>
</div>
<div id="section-632" class="section level2">
<h2>119</h2>
<p>Canticum graduum. Ad Dominum cum tribularer clamavi,<br />
et exaudivit me.<br />
<sup>2</sup> Domine, libera animam meam a labiis iniquis<br />
et a lingua dolosa.<br />
<sup>3</sup> Quid detur tibi, aut quid apponatur tibi<br />
ad linguam dolosam ?<br />
<sup>4</sup> Sagittæ potentis acutæ,<br />
cum carbonibus desolatoriis.<br />
<sup>5</sup> Heu mihi, quia incolatus meus prolongatus est !<br />
habitavi cum habitantibus Cedar ;<br />
<sup>6</sup> multum incola fuit anima mea.<br />
<sup>7</sup> Cum his qui oderunt pacem eram pacificus ;<br />
cum loquebar illis, impugnabant me gratis.</p>
</div>
<div id="section-633" class="section level2">
<h2>120</h2>
<p>Canticum graduum. Levavi oculos meos in montes,<br />
unde veniet auxilium mihi.<br />
<sup>2</sup> Auxilium meum a Domino,<br />
qui fecit cælum et terram.<br />
<sup>3</sup> Non det in commotionem pedem tuum,<br />
neque dormitet qui custodit te.<br />
<sup>4</sup> Ecce non dormitabit neque dormiet<br />
qui custodit Israël.<br />
<sup>5</sup> Dominus custodit te ;<br />
Dominus protectio tua super manum dexteram tuam.<br />
<sup>6</sup> Per diem sol non uret te,<br />
neque luna per noctem.<br />
<sup>7</sup> Dominus custodit te ab omni malo ;<br />
custodiat animam tuam Dominus.<br />
<sup>8</sup> Dominus custodiat introitum tuum et exitum tuum,<br />
ex hoc nunc et usque in sæculum.</p>
</div>
<div id="section-634" class="section level2">
<h2>121</h2>
<p>Canticum graduum. Lætatus sum in his quæ dicta sunt mihi :<br />
In domum Domini ibimus.<br />
<sup>2</sup> Stantes erant pedes nostri<br />
in atriis tuis, Jerusalem.<br />
<sup>3</sup> Jerusalem, quæ ædificatur ut civitas,<br />
cujus participatio ejus in idipsum.<br />
<sup>4</sup> Illuc enim ascenderunt tribus, tribus Domini :<br />
testimonium Israël,<br />
ad confitendum nomini Domini.<br />
<sup>5</sup> Quia illic sederunt sedes in judicio,<br />
sedes super domum David.<br />
<sup>6</sup> Rogate quæ ad pacem sunt Jerusalem,<br />
et abundantia diligentibus te.<br />
<sup>7</sup> Fiat pax in virtute tua,<br />
et abundantia in turribus tuis.<br />
<sup>8</sup> Propter fratres meos et proximos meos,<br />
loquebar pacem de te.<br />
<sup>9</sup> Propter domum Domini Dei nostri,<br />
quæsivi bona tibi.</p>
</div>
<div id="section-635" class="section level2">
<h2>122</h2>
<p>Canticum graduum. Ad te levavi oculos meos,<br />
qui habitas in cælis.<br />
<sup>2</sup> Ecce sicut oculi servorum<br />
in manibus dominorum suorum ;<br />
sicut oculi ancillæ<br />
in manibus dominæ suæ :<br />
ita oculi nostri ad Dominum Deum nostrum,<br />
donec misereatur nostri.<br />
<sup>3</sup> Miserere nostri, Domine, miserere nostri,<br />
quia multum repleti sumus despectione ;<br />
<sup>4</sup> quia multum repleta est anima nostra<br />
opprobrium abundantibus, et despectio superbis.</p>
</div>
<div id="section-636" class="section level2">
<h2>123</h2>
<p>Canticum graduum. Nisi quia Dominus erat in nobis,<br />
dicat nunc Israël,<br />
<sup>2</sup> nisi quia Dominus erat in nobis :<br />
cum exsurgerent homines in nos,<br />
<sup>3</sup> forte vivos deglutissent nos ;<br />
cum irasceretur furor eorum in nos,<br />
<sup>4</sup> forsitan aqua absorbuisset nos ;<br />
<sup>5</sup> torrentem pertransivit anima nostra ;<br />
forsitan pertransisset anima nostra<br />
aquam intolerabilem.<br />
<sup>6</sup> Benedictus Dominus, qui non dedit nos<br />
in captionem dentibus eorum.<br />
<sup>7</sup> Anima nostra sicut passer erepta est<br />
de laqueo venantium ;<br />
laqueus contritus est,<br />
et nos liberati sumus.<br />
<sup>8</sup> Adjutorium nostrum in nomine Domini,<br />
qui fecit cælum et terram.</p>
</div>
<div id="section-637" class="section level2">
<h2>124</h2>
<p>Canticum graduum. Qui confidunt in Domino, sicut mons Sion :<br />
non commovebitur in æternum,<br />
qui habitat <sup>2</sup> in Jerusalem.<br />
Montes in circuitu ejus ;<br />
et Dominus in circuitu populi sui,<br />
ex hoc nunc et usque in sæculum.<br />
<sup>3</sup> Quia non relinquet Dominus virgam peccatorum<br />
super sortem justorum :<br />
ut non extendant justi<br />
ad iniquitatem manus suas,<br />
<sup>4</sup> benefac, Domine, bonis,<br />
et rectis corde.<br />
<sup>5</sup> Declinantes autem in obligationes,<br />
adducet Dominus cum operantibus iniquitatem.<br />
Pax super Israël !</p>
</div>
<div id="section-638" class="section level2">
<h2>125</h2>
<p>Canticum graduum. In convertendo Dominus captivitatem Sion,<br />
facti sumus sicut consolati.<br />
<sup>2</sup> Tunc repletum est gaudio os nostrum,<br />
et lingua nostra exsultatione.<br />
Tunc dicent inter gentes :<br />
Magnificavit Dominus facere cum eis.<br />
<sup>3</sup> Magnificavit Dominus facere nobiscum ;<br />
facti sumus lætantes.<br />
<sup>4</sup> Converte, Domine, captivitatem nostram,<br />
sicut torrens in austro.<br />
<sup>5</sup> Qui seminant in lacrimis,<br />
in exsultatione metent.<br />
<sup>6</sup> Euntes ibant et flebant,<br />
mittentes semina sua.<br />
Venientes autem venient cum exsultatione,<br />
portantes manipulos suos.</p>
</div>
<div id="section-639" class="section level2">
<h2>126</h2>
<p>Canticum graduum Salomonis. Nisi Dominus ædificaverit domum,<br />
in vanum laboraverunt qui ædificant eam.<br />
Nisi Dominus custodierit civitatem,<br />
frustra vigilat qui custodit eam.<br />
<sup>2</sup> Vanum est vobis ante lucem surgere :<br />
surgite postquam sederitis,<br />
qui manducatis panem doloris.<br />
Cum dederit dilectis suis somnum,<br />
<sup>3</sup> ecce hæreditas Domini, filii ;<br />
merces, fructus ventris.<br />
<sup>4</sup> Sicut sagittæ in manu potentis,<br />
ita filii excussorum.<br />
<sup>5</sup> Beatus vir qui implevit desiderium suum ex ipsis :<br />
non confundetur cum loquetur inimicis suis in porta.</p>
</div>
<div id="section-640" class="section level2">
<h2>127</h2>
<p>Canticum graduum. Beati omnes qui timent Dominum,<br />
qui ambulant in viis ejus.<br />
<sup>2</sup> Labores manuum tuarum quia manducabis :<br />
beatus es, et bene tibi erit.<br />
<sup>3</sup> Uxor tua sicut vitis abundans<br />
in lateribus domus tuæ ;<br />
filii tui sicut novellæ olivarum<br />
in circuitu mensæ tuæ.<br />
<sup>4</sup> Ecce sic benedicetur homo<br />
qui timet Dominum.<br />
<sup>5</sup> Benedicat tibi Dominus ex Sion,<br />
et videas bona Jerusalem omnibus diebus vitæ tuæ.<br />
<sup>6</sup> Et videas filios filiorum tuorum :<br />
pacem super Israël.</p>
</div>
<div id="section-641" class="section level2">
<h2>128</h2>
<p>Canticum graduum. Sæpe expugnaverunt me a juventute mea,<br />
dicat nunc Israël ;<br />
<sup>2</sup> sæpe expugnaverunt me a juventute mea :<br />
etenim non potuerunt mihi.<br />
<sup>3</sup> Supra dorsum meum fabricaverunt peccatores ;<br />
prolongaverunt iniquitatem suam.<br />
<sup>4</sup> Dominus justus<br />
concidit cervices peccatorum.<br />
<sup>5</sup> Confundantur, et convertantur retrorsum<br />
omnes qui oderunt Sion.<br />
<sup>6</sup> Fiant sicut fœnum tectorum,<br />
quod priusquam evellatur exaruit :<br />
<sup>7</sup> de quo non implevit manum suam qui metit,<br />
et sinum suum qui manipulos colligit.<br />
<sup>8</sup> Et non dixerunt qui præteribant :<br />
Benedictio Domini super vos.<br />
Benediximus vobis in nomine Domini.</p>
</div>
<div id="section-642" class="section level2">
<h2>129</h2>
<p>Canticum graduum. De profundis clamavi ad te, Domine ;<br />
<sup>2</sup> Domine, exaudi vocem meam.<br />
Fiant aures tuæ intendentes in vocem deprecationis meæ.<br />
<sup>3</sup> Si iniquitates observaveris, Domine,<br />
Domine, quis sustinebit ?<br />
<sup>4</sup> Quia apud te propitiatio est ;<br />
et propter legem tuam sustinui te, Domine.<br />
Sustinuit anima mea in verbo ejus :<br />
<sup>5</sup> speravit anima mea in Domino.<br />
<sup>6</sup> A custodia matutina usque ad noctem,<br />
speret Israël in Domino.<br />
<sup>7</sup> Quia apud Dominum misericordia,<br />
et copiosa apud eum redemptio.<br />
<sup>8</sup> Et ipse redimet Israël<br />
ex omnibus iniquitatibus ejus.</p>
</div>
<div id="section-643" class="section level2">
<h2>130</h2>
<p>Canticum graduum David. Domine, non est exaltatum cor meum,<br />
neque elati sunt oculi mei,<br />
neque ambulavi in magnis,<br />
neque in mirabilibus super me.<br />
<sup>2</sup> Si non humiliter sentiebam,<br />
sed exaltavi animam meam :<br />
sicut ablactatus est super matre sua,<br />
ita retributio in anima mea.<br />
<sup>3</sup> Speret Israël in Domino,<br />
ex hoc nunc et usque in sæculum.</p>
</div>
<div id="section-644" class="section level2">
<h2>131</h2>
<p>Canticum graduum. Memento, Domine, David,<br />
et omnis mansuetudinis ejus :<br />
<sup>2</sup> sicut juravit Domino ;<br />
votum vovit Deo Jacob :<br />
<sup>3</sup> Si introiero in tabernaculum domus meæ ;<br />
si ascendero in lectum strati mei ;<br />
<sup>4</sup> si dedero somnum oculis meis,<br />
et palpebris meis dormitationem,<br />
<sup>5</sup> et requiem temporibus meis,<br />
donec inveniam locum Domino,<br />
tabernaculum Deo Jacob.<br />
<sup>6</sup> Ecce audivimus eam in Ephrata ;<br />
invenimus eam in campis silvæ.<br />
<sup>7</sup> Introibimus in tabernaculum ejus ;<br />
adorabimus in loco ubi steterunt pedes ejus.<br />
<sup>8</sup> Surge, Domine, in requiem tuam,<br />
tu et arca sanctificationis tuæ.<br />
<sup>9</sup> Sacerdotes tui induantur justitiam,<br />
et sancti tui exsultent.<br />
<sup>10</sup> Propter David servum tuum<br />
non avertas faciem christi tui.<br />
<sup>11</sup> Juravit Dominus David veritatem,<br />
et non frustrabitur eam :<br />
De fructu ventris tui<br />
ponam super sedem tuam.<br />
<sup>12</sup> Si custodierint filii tui testamentum meum,<br />
et testimonia mea hæc quæ docebo eos,<br />
et filii eorum usque in sæculum<br />
sedebunt super sedem tuam.<br />
<sup>13</sup> Quoniam elegit Dominus Sion :<br />
elegit eam in habitationem sibi.<br />
<sup>14</sup> Hæc requies mea in sæculum sæculi ;<br />
hic habitabo, quoniam elegi eam.<br />
<sup>15</sup> Viduam ejus benedicens benedicam ;<br />
pauperes ejus saturabo panibus.<br />
<sup>16</sup> Sacerdotes ejus induam salutari,<br />
et sancti ejus exsultatione exsultabunt.<br />
<sup>17</sup> Illuc producam cornu David ;<br />
paravi lucernam christo meo.<br />
<sup>18</sup> Inimicos ejus induam confusione ;<br />
super ipsum autem efflorebit sanctificatio mea.</p>
</div>
<div id="section-645" class="section level2">
<h2>132</h2>
<p>Canticum graduum David. Ecce quam bonum et quam jucundum,<br />
habitare fratres in unum !<br />
<sup>2</sup> Sicut unguentum in capite,<br />
quod descendit in barbam, barbam Aaron,<br />
quod descendit in oram vestimenti ejus ;<br />
<sup>3</sup> sicut ros Hermon,<br />
qui descendit in montem Sion.<br />
Quoniam illic mandavit Dominus benedictionem,<br />
et vitam usque in sæculum.</p>
</div>
<div id="section-646" class="section level2">
<h2>133</h2>
<p>Canticum graduum. Ecce nunc benedicite Dominum, omnes servi Domini :<br />
qui statis in domo Domini,<br />
in atriis domus Dei nostri.<br />
<sup>2</sup> In noctibus extollite manus vestras in sancta,<br />
et benedicite Dominum.<br />
<sup>3</sup> Benedicat te Dominus ex Sion,<br />
qui fecit cælum et terram.</p>
</div>
<div id="section-647" class="section level2">
<h2>134</h2>
<p>Alleluja. Laudate nomen Domini ;<br />
laudate, servi, Dominum :<br />
<sup>2</sup> qui statis in domo Domini,<br />
in atriis domus Dei nostri.<br />
<sup>3</sup> Laudate Dominum, quia bonus Dominus ;<br />
psallite nomini ejus, quoniam suave.<br />
<sup>4</sup> Quoniam Jacob elegit sibi Dominus ;<br />
Israël in possessionem sibi.<br />
<sup>5</sup> Quia ego cognovi quod magnus est Dominus,<br />
et Deus noster præ omnibus diis.<br />
<sup>6</sup> Omnia quæcumque voluit Dominus fecit,<br />
in cælo, in terra, in mari et in omnibus abyssis.<br />
<sup>7</sup> Educens nubes ab extremo terræ,<br />
fulgura in pluviam fecit ;<br />
qui producit ventos de thesauris suis.<br />
<sup>8</sup> Qui percussit primogenita Ægypti,<br />
ab homine usque ad pecus.<br />
<sup>9</sup> Et misit signa et prodigia in medio tui, Ægypte :<br />
in Pharaonem, et in omnes servos ejus.<br />
<sup>10</sup> Qui percussit gentes multas,<br />
et occidit reges fortes :<br />
<sup>11</sup> Sehon, regem Amorrhæorum, et Og, regem Basan,<br />
et omnia regna Chanaan :<br />
<sup>12</sup> et dedit terram eorum hæreditatem,<br />
hæreditatem Israël populo suo.<br />
<sup>13</sup> Domine, nomen tuum in æternum ;<br />
Domine, memoriale tuum in generationem et generationem.<br />
<sup>14</sup> Quia judicabit Dominus populum suum,<br />
et in servis suis deprecabitur.<br />
<sup>15</sup> Simulacra gentium argentum et aurum,<br />
opera manuum hominum.<br />
<sup>16</sup> Os habent, et non loquentur ;<br />
oculos habent, et non videbunt.<br />
<sup>17</sup> Aures habent, et non audient ;<br />
neque enim est spiritus in ore ipsorum.<br />
<sup>18</sup> Similes illis fiant qui faciunt ea,<br />
et omnes qui confidunt in eis.<br />
<sup>19</sup> Domus Israël, benedicite Domino ;<br />
domus Aaron, benedicite Domino.<br />
<sup>20</sup> Domus Levi, benedicite Domino ;<br />
qui timetis Dominum, benedicite Domino.<br />
<sup>21</sup> Benedictus Dominus ex Sion,<br />
qui habitat in Jerusalem.</p>
</div>
<div id="section-648" class="section level2">
<h2>135</h2>
<p>Alleluja. Confitemini Domino, quoniam bonus,<br />
quoniam in æternum misericordia ejus.<br />
<sup>2</sup> Confitemini Deo deorum,<br />
quoniam in æternum misericordia ejus.<br />
<sup>3</sup> Confitemini Domino dominorum,<br />
quoniam in æternum misericordia ejus.<br />
<sup>4</sup> Qui facit mirabilia magna solus,<br />
quoniam in æternum misericordia ejus.<br />
<sup>5</sup> Qui fecit cælos in intellectu,<br />
quoniam in æternum misericordia ejus.<br />
<sup>6</sup> Qui firmavit terram super aquas,<br />
quoniam in æternum misericordia ejus.<br />
<sup>7</sup> Qui fecit luminaria magna,<br />
quoniam in æternum misericordia ejus :<br />
<sup>8</sup> solem in potestatem diei,<br />
quoniam in æternum misericordia ejus ;<br />
<sup>9</sup> lunam et stellas in potestatem noctis,<br />
quoniam in æternum misericordia ejus.<br />
<sup>10</sup> Qui percussit Ægyptum cum primogenitis eorum,<br />
quoniam in æternum misericordia ejus.<br />
<sup>11</sup> Qui eduxit Israël de medio eorum,<br />
quoniam in æternum misericordia ejus,<br />
<sup>12</sup> in manu potenti et brachio excelso,<br />
quoniam in æternum misericordia ejus.<br />
<sup>13</sup> Qui divisit mare Rubrum in divisiones,<br />
quoniam in æternum misericordia ejus ;<br />
<sup>14</sup> et eduxit Israël per medium ejus,<br />
quoniam in æternum misericordia ejus ;<br />
<sup>15</sup> et excussit Pharaonem et virtutem ejus in mari Rubro,<br />
quoniam in æternum misericordia ejus.<br />
<sup>16</sup> Qui traduxit populum suum per desertum,<br />
quoniam in æternum misericordia ejus.<br />
<sup>17</sup> Qui percussit reges magnos,<br />
quoniam in æternum misericordia ejus ;<br />
<sup>18</sup> et occidit reges fortes,<br />
quoniam in æternum misericordia ejus :<br />
<sup>19</sup> Sehon, regem Amorrhæorum,<br />
quoniam in æternum misericordia ejus ;<br />
<sup>20</sup> et Og, regem Basan,<br />
quoniam in æternum misericordia ejus :<br />
<sup>21</sup> et dedit terram eorum hæreditatem,<br />
quoniam in æternum misericordia ejus ;<br />
<sup>22</sup> hæreditatem Israël, servo suo,<br />
quoniam in æternum misericordia ejus.<br />
<sup>23</sup> Quia in humilitate nostra memor fuit nostri,<br />
quoniam in æternum misericordia ejus ;<br />
<sup>24</sup> et redemit nos ab inimicis nostris,<br />
quoniam in æternum misericordia ejus.<br />
<sup>25</sup> Qui dat escam omni carni,<br />
quoniam in æternum misericordia ejus.<br />
<sup>26</sup> Confitemini Deo cæli,<br />
quoniam in æternum misericordia ejus.<br />
Confitemini Domino dominorum,<br />
quoniam in æternum misericordia ejus.</p>
</div>
<div id="section-649" class="section level2">
<h2>136</h2>
<p>Psalmus David, Jeremiæ. Super flumina Babylonis illic sedimus et flevimus,<br />
cum recordaremur Sion.<br />
<sup>2</sup> In salicibus in medio ejus<br />
suspendimus organa nostra :<br />
<sup>3</sup> quia illic interrogaverunt nos, qui captivos duxerunt nos,<br />
verba cantionum ;<br />
et qui abduxerunt nos :<br />
Hymnum cantate nobis de canticis Sion.<br />
<sup>4</sup> Quomodo cantabimus canticum Domini<br />
in terra aliena ?<br />
<sup>5</sup> Si oblitus fuero tui, Jerusalem,<br />
oblivioni detur dextera mea.<br />
<sup>6</sup> Adhæreat lingua mea faucibus meis,<br />
si non meminero tui ;<br />
si non proposuero Jerusalem<br />
in principio lætitiæ meæ.<br />
<sup>7</sup> Memor esto, Domine, filiorum Edom,<br />
in die Jerusalem :<br />
qui dicunt : Exinanite, exinanite<br />
usque ad fundamentum in ea.<br />
<sup>8</sup> Filia Babylonis misera ! beatus qui retribuet tibi<br />
retributionem tuam quam retribuisti nobis.<br />
<sup>9</sup> Beatus qui tenebit,<br />
et allidet parvulos tuos ad petram.</p>
</div>
<div id="section-650" class="section level2">
<h2>137</h2>
<p>Ipsi David. Confitebor tibi, Domine, in toto corde meo,<br />
quoniam audisti verba oris mei.<br />
In conspectu angelorum psallam tibi ;<br />
<sup>2</sup> adorabo ad templum sanctum tuum,<br />
et confitebor nomini tuo :<br />
super misericordia tua et veritate tua ;<br />
quoniam magnificasti super omne, nomen sanctum tuum.<br />
<sup>3</sup> In quacumque die invocavero te, exaudi me ;<br />
multiplicabis in anima mea virtutem.<br />
<sup>4</sup> Confiteantur tibi, Domine, omnes reges terræ,<br />
quia audierunt omnia verba oris tui.<br />
<sup>5</sup> Et cantent in viis Domini,<br />
quoniam magna est gloria Domini ;<br />
<sup>6</sup> quoniam excelsus Dominus, et humilia respicit,<br />
et alta a longe cognoscit.<br />
<sup>7</sup> Si ambulavero in medio tribulationis, vivificabis me ;<br />
et super iram inimicorum meorum extendisti manum tuam,<br />
et salvum me fecit dextera tua.<br />
<sup>8</sup> Dominus retribuet pro me.<br />
Domine, misericordia tua in sæculum ;<br />
opera manuum tuarum ne despicias.</p>
</div>
<div id="section-651" class="section level2">
<h2>138</h2>
<p>In finem, psalmus David. Domine, probasti me, et cognovisti me ;<br />
<sup>2</sup> tu cognovisti sessionem meam et resurrectionem meam.<br />
<sup>3</sup> Intellexisti cogitationes meas de longe ;<br />
semitam meam et funiculum meum investigasti :<br />
<sup>4</sup> et omnes vias meas prævidisti,<br />
quia non est sermo in lingua mea.<br />
<sup>5</sup> Ecce, Domine, tu cognovisti omnia,<br />
novissima et antiqua.<br />
Tu formasti me, et posuisti super me manum tuam.<br />
<sup>6</sup> Mirabilis facta est scientia tua ex me ;<br />
confortata est, et non potero ad eam.<br />
<sup>7</sup> Quo ibo a spiritu tuo ?<br />
et quo a facie tua fugiam ?<br />
<sup>8</sup> Si ascendero in cælum, tu illic es ;<br />
si descendero in infernum, ades.<br />
<sup>9</sup> Si sumpsero pennas meas diluculo,<br />
et habitavero in extremis maris,<br />
<sup>10</sup> etenim illuc manus tua deducet me,<br />
et tenebit me dextera tua.<br />
<sup>11</sup> Et dixi : Forsitan tenebræ conculcabunt me ;<br />
et nox illuminatio mea in deliciis meis.<br />
<sup>12</sup> Quia tenebræ non obscurabuntur a te,<br />
et nox sicut dies illuminabitur :<br />
sicut tenebræ ejus, ita et lumen ejus.<br />
<sup>13</sup> Quia tu possedisti renes meos ;<br />
suscepisti me de utero matris meæ.<br />
<sup>14</sup> Confitebor tibi, quia terribiliter magnificatus es ;<br />
mirabilia opera tua, et anima mea cognoscit nimis.<br />
<sup>15</sup> Non est occultatum os meum a te, quod fecisti in occulto ;<br />
et substantia mea in inferioribus terræ.<br />
<sup>16</sup> Imperfectum meum viderunt oculi tui,<br />
et in libro tuo omnes scribentur.<br />
Dies formabuntur, et nemo in eis.<br />
<sup>17</sup> Mihi autem nimis honorificati sunt amici tui, Deus ;<br />
nimis confortatus est principatus eorum.<br />
<sup>18</sup> Dinumerabo eos, et super arenam multiplicabuntur.<br />
Exsurrexi, et adhuc sum tecum.<br />
<sup>19</sup> Si occideris, Deus, peccatores,<br />
viri sanguinum, declinate a me :<br />
<sup>20</sup> quia dicitis in cogitatione :<br />
Accipient in vanitate civitates tuas.<br />
<sup>21</sup> Nonne qui oderunt te, Domine, oderam,<br />
et super inimicos tuos tabescebam ?<br />
<sup>22</sup> Perfecto odio oderam illos,<br />
et inimici facti sunt mihi.<br />
<sup>23</sup> Proba me, Deus, et scito cor meum ;<br />
interroga me, et cognosce semitas meas.<br />
<sup>24</sup> Et vide si via iniquitatis in me est,<br />
et deduc me in via æterna.</p>
</div>
<div id="section-652" class="section level2">
<h2>139</h2>
<p>In finem. Psalmus David.</p>
<p><sup>2</sup> Eripe me, Domine, ab homine malo ;<br />
a viro iniquo eripe me.<br />
<sup>3</sup> Qui cogitaverunt iniquitates in corde,<br />
tota die constituebant prælia.<br />
<sup>4</sup> Acuerunt linguas suas sicut serpentis ;<br />
venenum aspidum sub labiis eorum.<br />
<sup>5</sup> Custodi me, Domine, de manu peccatoris,<br />
et ab hominibus iniquis eripe me.<br />
Qui cogitaverunt supplantare gressus meos :<br />
<sup>6</sup> absconderunt superbi laqueum mihi.<br />
Et funes extenderunt in laqueum ;<br />
juxta iter, scandalum posuerunt mihi.<br />
<sup>7</sup> Dixi Domino : Deus meus es tu ;<br />
exaudi, Domine, vocem deprecationis meæ.<br />
<sup>8</sup> Domine, Domine, virtus salutis meæ,<br />
obumbrasti super caput meum in die belli.<br />
<sup>9</sup> Ne tradas me, Domine, a desiderio meo peccatori :<br />
cogitaverunt contra me ;<br />
ne derelinquas me, ne forte exaltentur.<br />
<sup>10</sup> Caput circuitus eorum :<br />
labor labiorum ipsorum operiet eos.<br />
<sup>11</sup> Cadent super eos carbones ;<br />
in ignem dejicies eos :<br />
in miseriis non subsistent.<br />
<sup>12</sup> Vir linguosus non dirigetur in terra ;<br />
virum injustum mala capient in interitu.<br />
<sup>13</sup> Cognovi quia faciet Dominus judicium inopis,<br />
et vindictam pauperum.<br />
<sup>14</sup> Verumtamen justi confitebuntur nomini tuo,<br />
et habitabunt recti cum vultu tuo.</p>
</div>
<div id="section-653" class="section level2">
<h2>140</h2>
<p>Psalmus David. Domine, clamavi ad te : exaudi me ;<br />
intende voci meæ, cum clamavero ad te.<br />
<sup>2</sup> Dirigatur oratio mea sicut incensum in conspectu tuo ;<br />
elevatio manuum mearum sacrificium vespertinum.<br />
<sup>3</sup> Pone, Domine, custodiam ori meo,<br />
et ostium circumstantiæ labiis meis.<br />
<sup>4</sup> Non declines cor meum in verba malitiæ,<br />
ad excusandas excusationes in peccatis ;<br />
cum hominibus operantibus iniquitatem,<br />
et non communicabo cum electis eorum.<br />
<sup>5</sup> Corripiet me justus in misericordia, et increpabit me :<br />
oleum autem peccatoris non impinguet caput meum.<br />
Quoniam adhuc et oratio mea in beneplacitis eorum :<br />
<sup>6</sup> absorpti sunt juncti petræ judices eorum.<br />
Audient verba mea, quoniam potuerunt.<br />
<sup>7</sup> Sicut crassitudo terræ erupta est super terram,<br />
dissipata sunt ossa nostra secus infernum.<br />
<sup>8</sup> Quia ad te, Domine, Domine, oculi mei ;<br />
in te speravi, non auferas animam meam.<br />
<sup>9</sup> Custodi me a laqueo quem statuerunt mihi,<br />
et a scandalis operantium iniquitatem.<br />
<sup>10</sup> Cadent in retiaculo ejus peccatores :<br />
singulariter sum ego, donec transeam.</p>
</div>
<div id="section-654" class="section level2">
<h2>141</h2>
<p>Intellectus David, cum esset in spelunca, oratio.</p>
<p><sup>2</sup> Voce mea ad Dominum clamavi,<br />
voce mea ad Dominum deprecatus sum.<br />
<sup>3</sup> Effundo in conspectu ejus orationem meam,<br />
et tribulationem meam ante ipsum pronuntio :<br />
<sup>4</sup> in deficiendo ex me spiritum meum,<br />
et tu cognovisti semitas meas.<br />
In via hac qua ambulabam<br />
absconderunt laqueum mihi.<br />
<sup>5</sup> Considerabam ad dexteram, et videbam,<br />
et non erat qui cognosceret me :<br />
periit fuga a me,<br />
et non est qui requirat animam meam.<br />
<sup>6</sup> Clamavi ad te, Domine ;<br />
dixi : Tu es spes mea,<br />
portio mea in terra viventium.<br />
<sup>7</sup> Intende ad deprecationem meam,<br />
quia humiliatus sum nimis.<br />
Libera me a persequentibus me,<br />
quia confortati sunt super me.<br />
<sup>8</sup> Educ de custodia animam meam<br />
ad confitendum nomini tuo ;<br />
me exspectant justi donec retribuas mihi.</p>
</div>
<div id="section-655" class="section level2">
<h2>142</h2>
<p>Psalmus David, quando persequebatur eum Absalom filius ejus. Domine, exaudi orationem meam ;<br />
auribus percipe obsecrationem meam in veritate tua ;<br />
exaudi me in tua justitia.<br />
<sup>2</sup> Et non intres in judicium cum servo tuo,<br />
quia non justificabitur in conspectu tuo omnis vivens.<br />
<sup>3</sup> Quia persecutus est inimicus animam meam ;<br />
humiliavit in terra vitam meam ;<br />
collocavit me in obscuris, sicut mortuos sæculi.<br />
<sup>4</sup> Et anxiatus est super me spiritus meus ;<br />
in me turbatum est cor meum.<br />
<sup>5</sup> Memor fui dierum antiquorum ;<br />
meditatus sum in omnibus operibus tuis :<br />
in factis manuum tuarum meditabar.<br />
<sup>6</sup> Expandi manus meas ad te ;<br />
anima mea sicut terra sine aqua tibi.<br />
<sup>7</sup> Velociter exaudi me, Domine ;<br />
defecit spiritus meus.<br />
Non avertas faciem tuam a me,<br />
et similis ero descendentibus in lacum.<br />
<sup>8</sup> Auditam fac mihi mane misericordiam tuam,<br />
quia in te speravi.<br />
Notam fac mihi viam in qua ambulem,<br />
quia ad te levavi animam meam.<br />
<sup>9</sup> Eripe me de inimicis meis, Domine :<br />
ad te confugi.<br />
<sup>10</sup> Doce me facere voluntatem tuam,<br />
quia Deus meus es tu.<br />
Spiritus tuus bonus deducet me in terram rectam.<br />
<sup>11</sup> Propter nomen tuum, Domine, vivificabis me :<br />
in æquitate tua, educes de tribulatione animam meam,<br />
<sup>12</sup> et in misericordia tua disperdes inimicos meos,<br />
et perdes omnes qui tribulant animam meam,<br />
quoniam ego servus tuus sum.</p>
</div>
<div id="section-656" class="section level2">
<h2>143</h2>
<p>Psalmus David. Adversus Goliath. Benedictus Dominus Deus meus,<br />
qui docet manus meas ad prælium,<br />
et digitos meos ad bellum.<br />
<sup>2</sup> Misericordia mea et refugium meum ;<br />
susceptor meus et liberator meus ;<br />
protector meus, et in ipso speravi,<br />
qui subdit populum meum sub me.<br />
<sup>3</sup> Domine, quid est homo, quia innotuisti ei ?<br />
aut filius hominis, quia reputas eum ?<br />
<sup>4</sup> Homo vanitati similis factus est ;<br />
dies ejus sicut umbra prætereunt.<br />
<sup>5</sup> Domine, inclina cælos tuos, et descende ;<br />
tange montes, et fumigabunt.<br />
<sup>6</sup> Fulgura coruscationem, et dissipabis eos ;<br />
emitte sagittas tuas, et conturbabis eos.<br />
<sup>7</sup> Emitte manum tuam de alto : eripe me,<br />
et libera me de aquis multis,<br />
de manu filiorum alienorum :<br />
<sup>8</sup> quorum os locutum est vanitatem,<br />
et dextera eorum dextera iniquitatis.<br />
<sup>9</sup> Deus, canticum novum cantabo tibi ;<br />
in psalterio decachordo psallam tibi.<br />
<sup>10</sup> Qui das salutem regibus,<br />
qui redemisti David servum tuum de gladio maligno,<br />
<sup>11</sup> eripe me, et erue me de manu filiorum alienorum,<br />
quorum os locutum est vanitatem,<br />
et dextera eorum dextera iniquitatis.<br />
<sup>12</sup> Quorum filii sicut novellæ plantationes in juventute sua ;<br />
filiæ eorum compositæ,<br />
circumornatæ ut similitudo templi.<br />
<sup>13</sup> Promptuaria eorum plena, eructantia ex hoc in illud ;<br />
oves eorum fœtosæ, abundantes in egressibus suis ;<br />
<sup>14</sup> boves eorum crassæ.<br />
Non est ruina maceriæ, neque transitus,<br />
neque clamor in plateis eorum.<br />
<sup>15</sup> Beatum dixerunt populum cui hæc sunt ;<br />
beatus populus cujus Dominus Deus ejus.</p>
</div>
<div id="section-657" class="section level2">
<h2>144</h2>
<p>Laudatio ipsi David. Exaltabo te, Deus meus rex,<br />
et benedicam nomini tuo in sæculum, et in sæculum sæculi.<br />
<sup>2</sup> Per singulos dies benedicam tibi,<br />
et laudabo nomen tuum in sæculum, et in sæculum sæculi.<br />
<sup>3</sup> Magnus Dominus, et laudabilis nimis,<br />
et magnitudinis ejus non est finis.<br />
<sup>4</sup> Generatio et generatio laudabit opera tua,<br />
et potentiam tuam pronuntiabunt.<br />
<sup>5</sup> Magnificentiam gloriæ sanctitatis tuæ loquentur,<br />
et mirabilia tua narrabunt.<br />
<sup>6</sup> Et virtutem terribilium tuorum dicent,<br />
et magnitudinem tuam narrabunt.<br />
<sup>7</sup> Memoriam abundantiæ suavitatis tuæ eructabunt,<br />
et justitia tua exsultabunt.<br />
<sup>8</sup> Miserator et misericors Dominus :<br />
patiens, et multum misericors.<br />
<sup>9</sup> Suavis Dominus universis,<br />
et miserationes ejus super omnia opera ejus.<br />
<sup>10</sup> Confiteantur tibi, Domine, omnia opera tua,<br />
et sancti tui benedicant tibi.<br />
<sup>11</sup> Gloriam regni tui dicent,<br />
et potentiam tuam loquentur :<br />
<sup>12</sup> ut notam faciant filiis hominum potentiam tuam,<br />
et gloriam magnificentiæ regni tui.<br />
<sup>13</sup> Regnum tuum regnum omnium sæculorum ;<br />
et dominatio tua in omni generatione et generationem.<br />
Fidelis Dominus in omnibus verbis suis,<br />
et sanctus in omnibus operibus suis.<br />
<sup>14</sup> Allevat Dominus omnes qui corruunt,<br />
et erigit omnes elisos.<br />
<sup>15</sup> Oculi omnium in te sperant, Domine,<br />
et tu das escam illorum in tempore opportuno.<br />
<sup>16</sup> Aperis tu manum tuam,<br />
et imples omne animal benedictione.<br />
<sup>17</sup> Justus Dominus in omnibus viis suis,<br />
et sanctus in omnibus operibus suis.<br />
<sup>18</sup> Prope est Dominus omnibus invocantibus eum,<br />
omnibus invocantibus eum in veritate.<br />
<sup>19</sup> Voluntatem timentium se faciet,<br />
et deprecationem eorum exaudiet, et salvos faciet eos.<br />
<sup>20</sup> Custodit Dominus omnes diligentes se,<br />
et omnes peccatores disperdet.<br />
<sup>21</sup> Laudationem Domini loquetur os meum ;<br />
et benedicat omnis caro nomini sancto ejus in sæculum, et in sæculum sæculi.</p>
</div>
<div id="section-658" class="section level2">
<h2>145</h2>
<p>Alleluja, Aggæi et Zachariæ.</p>
<p><sup>2</sup> Lauda, anima mea, Dominum.<br />
Laudabo Dominum in vita mea ;<br />
psallam Deo meo quamdiu fuero.<br />
Nolite confidere in principibus,<br />
<sup>3</sup> in filiis hominum, in quibus non est salus.<br />
<sup>4</sup> Exibit spiritus ejus, et revertetur in terram suam ;<br />
in illa die peribunt omnes cogitationes eorum.<br />
<sup>5</sup> Beatus cujus Deus Jacob adjutor ejus,<br />
spes ejus in Domino Deo ipsius :<br />
<sup>6</sup> qui fecit cælum et terram,<br />
mare, et omnia quæ in eis sunt.<br />
<sup>7</sup> Qui custodit veritatem in sæculum ;<br />
facit judicium injuriam patientibus ;<br />
dat escam esurientibus.<br />
Dominus solvit compeditos ;<br />
<sup>8</sup> Dominus illuminat cæcos.<br />
Dominus erigit elisos ;<br />
Dominus diligit justos.<br />
<sup>9</sup> Dominus custodit advenas,<br />
pupillum et viduam suscipiet,<br />
et vias peccatorum disperdet.<br />
<sup>10</sup> Regnabit Dominus in sæcula ;<br />
Deus tuus, Sion, in generationem et generationem.</p>
</div>
<div id="section-659" class="section level2">
<h2>146</h2>
<p>Alleluja. Laudate Dominum, quoniam bonus est psalmus ;<br />
Deo nostro sit jucunda, decoraque laudatio.<br />
<sup>2</sup> Ædificans Jerusalem Dominus,<br />
dispersiones Israëlis congregabit :<br />
<sup>3</sup> qui sanat contritos corde,<br />
et alligat contritiones eorum ;<br />
<sup>4</sup> qui numerat multitudinem stellarum,<br />
et omnibus eis nomina vocat.<br />
<sup>5</sup> Magnus Dominus noster, et magna virtus ejus,<br />
et sapientiæ ejus non est numerus.<br />
<sup>6</sup> Suscipiens mansuetos Dominus ;<br />
humilians autem peccatores usque ad terram.<br />
<sup>7</sup> Præcinite Domino in confessione ;<br />
psallite Deo nostro in cithara.<br />
<sup>8</sup> Qui operit cælum nubibus,<br />
et parat terræ pluviam ;<br />
qui producit in montibus fœnum,<br />
et herbam servituti hominum ;<br />
<sup>9</sup> qui dat jumentis escam ipsorum,<br />
et pullis corvorum invocantibus eum.<br />
<sup>10</sup> Non in fortitudine equi voluntatem habebit,<br />
nec in tibiis viri beneplacitum erit ei.<br />
<sup>11</sup> Beneplacitum est Domino super timentes eum,<br />
et in eis qui sperant super misericordia ejus.</p>
</div>
<div id="section-660" class="section level2">
<h2>147</h2>
<p>Alleluja. Lauda, Jerusalem, Dominum ;<br />
lauda Deum tuum, Sion.<br />
<sup>2</sup> Quoniam confortavit seras portarum tuarum ;<br />
benedixit filiis tuis in te.<br />
<sup>3</sup> Qui posuit fines tuos pacem,<br />
et adipe frumenti satiat te.<br />
<sup>4</sup> Qui emittit eloquium suum terræ :<br />
velociter currit sermo ejus.<br />
<sup>5</sup> Qui dat nivem sicut lanam ;<br />
nebulam sicut cinerem spargit.<br />
<sup>6</sup> Mittit crystallum suam sicut buccellas :<br />
ante faciem frigoris ejus quis sustinebit ?<br />
<sup>7</sup> Emittet verbum suum, et liquefaciet ea ;<br />
flabit spiritus ejus, et fluent aquæ.<br />
<sup>8</sup> Qui annuntiat verbum suum Jacob,<br />
justitias et judicia sua Israël.<br />
<sup>9</sup> Non fecit taliter omni nationi,<br />
et judicia sua non manifestavit eis.<br />
Alleluja.</p>
</div>
<div id="section-661" class="section level2">
<h2>148</h2>
<p>Alleluja. Laudate Dominum de cælis ;<br />
laudate eum in excelsis.<br />
<sup>2</sup> Laudate eum, omnes angeli ejus ;<br />
laudate eum, omnes virtutes ejus.<br />
<sup>3</sup> Laudate eum, sol et luna ;<br />
laudate eum, omnes stellæ et lumen.<br />
<sup>4</sup> Laudate eum, cæli cælorum ;<br />
et aquæ omnes quæ super cælos sunt,<br />
<sup>5</sup> laudent nomen Domini.<br />
Quia ipse dixit, et facta sunt ;<br />
ipse mandavit, et creata sunt.<br />
<sup>6</sup> Statuit ea in æternum, et in sæculum sæculi ;<br />
præceptum posuit, et non præteribit.<br />
<sup>7</sup> Laudate Dominum de terra,<br />
dracones et omnes abyssi ;<br />
<sup>8</sup> ignis, grando, nix, glacies, spiritus procellarum,<br />
quæ faciunt verbum ejus ;<br />
<sup>9</sup> montes, et omnes colles ;<br />
ligna fructifera, et omnes cedri ;<br />
<sup>10</sup> bestiæ, et universa pecora ;<br />
serpentes, et volucres pennatæ ;<br />
<sup>11</sup> reges terræ et omnes populi ;<br />
principes et omnes judices terræ ;<br />
<sup>12</sup> juvenes et virgines ; senes cum junioribus,<br />
laudent nomen Domini :<br />
<sup>13</sup> quia exaltatum est nomen ejus solius.<br />
<sup>14</sup> Confessio ejus super cælum et terram ;<br />
et exaltavit cornu populi sui.<br />
Hymnus omnibus sanctis ejus ;<br />
filiis Israël, populo appropinquanti sibi.<br />
Alleluja.</p>
</div>
<div id="section-662" class="section level2">
<h2>149</h2>
<p>Alleluja. Cantate Domino canticum novum ;<br />
laus ejus in ecclesia sanctorum.<br />
<sup>2</sup> Lætetur Israël in eo qui fecit eum,<br />
et filii Sion exsultent in rege suo.<br />
<sup>3</sup> Laudent nomen ejus in choro ;<br />
in tympano et psalterio psallant ei.<br />
<sup>4</sup> Quia beneplacitum est Domino in populo suo,<br />
et exaltabit mansuetos in salutem.<br />
<sup>5</sup> Exsultabunt sancti in gloria ;<br />
lætabuntur in cubilibus suis.<br />
<sup>6</sup> Exaltationes Dei in gutture eorum,<br />
et gladii ancipites in manibus eorum :<br />
<sup>7</sup> ad faciendam vindictam in nationibus,<br />
increpationes in populis ;<br />
<sup>8</sup> ad alligandos reges eorum in compedibus,<br />
et nobiles eorum in manicis ferreis ;<br />
<sup>9</sup> ut faciant in eis judicium conscriptum :<br />
gloria hæc est omnibus sanctis ejus.<br />
Alleluja.</p>
</div>
<div id="section-663" class="section level2">
<h2>150</h2>
<p>Alleluja. Laudate Dominum in sanctis ejus ;<br />
laudate eum in firmamento virtutis ejus.<br />
<sup>2</sup> Laudate eum in virtutibus ejus ;<br />
laudate eum secundum multitudinem magnitudinis ejus.<br />
<sup>3</sup> Laudate eum in sono tubæ ;<br />
laudate eum in psalterio et cithara.<br />
<sup>4</sup> Laudate eum in tympano et choro ;<br />
laudate eum in chordis et organo.<br />
<sup>5</sup> Laudate eum in cymbalis benesonantibus ;<br />
laudate eum in cymbalis jubilationis.<br />
<sup>6</sup> Omnis spiritus laudet Dominum !<br />
Alleluja.</p>
</div>
</div>
</body>
</html>

