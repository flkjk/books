<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="ad_Ephesios" class="section level1">
<h1>Epistola B. Pauli Apostoli ad Ephesios</h1>
<div id="section-1242" class="section level2">
<h2>1</h2>
<p>Paulus Apostolus Jesu Christi per voluntatem Dei, omnibus sanctis qui sunt Ephesi, et fidelibus in Christo Jesu. <sup>2</sup> Gratia vobis, et pax a Deo Patre nostro, et Domino Jesu Christo.</p>
<p><sup>3</sup> Benedictus Deus et Pater Domini nostri Jesu Christi, qui benedixit nos in omni benedictione spirituali in cælestibus in Christo, <sup>4</sup> sicut elegit nos in ipso ante mundi constitutionem, ut essemus sancti et immaculati in conspectu ejus in caritate. <sup>5</sup> Qui prædestinavit nos in adoptionem filiorum per Jesum Christum in ipsum : secundum propositum voluntatis suæ, <sup>6</sup> in laudem gloriæ gratiæ suæ, in qua gratificavit nos in dilecto Filio suo. <sup>7</sup> In quo habemus redemptionem per sanguinem ejus, remissionem peccatorum secundum divitias gratiæ ejus, <sup>8</sup> quæ superabundavit in nobis in omni sapientia et prudentia : <sup>9</sup> ut notum faceret nobis sacramentum voluntatis suæ, secundum beneplacitum ejus, quod proposuit in eo, <sup>10</sup> in dispensatione plenitudinis temporum, instaurare omnia in Christo, quæ in cælis et quæ in terra sunt, in ipso ; <sup>11</sup> in quo etiam et nos sorte vocati sumus prædestinati secundum propositum ejus qui operatur omnia secundum consilium voluntatis suæ : <sup>12</sup> ut simus in laudem gloriæ ejus nos, qui ante speravimus in Christo ; <sup>13</sup> in quo et vos, cum audissetis verbum veritatis, Evangelium salutis vestræ, in quo et credentes signati estis Spiritu promissionis Sancto, <sup>14</sup> qui est pignus hæreditatis nostræ, in redemptionem acquisitionis, in laudem gloriæ ipsius.</p>
<p><sup>15</sup> Propterea et ego audiens fidem vestram, quæ est in Domino Jesu, et dilectionem in omnes sanctos, <sup>16</sup> non cesso gratias agens pro vobis, memoriam vestri faciens in orationibus meis : <sup>17</sup> ut Deus, Domini nostri Jesu Christi Pater gloriæ, det vobis spiritum sapientiæ et revelationis in agnitione ejus, <sup>18</sup> illuminatos oculos cordis vestri, ut sciatis quæ sit spes vocationis ejus, et quæ divitiæ gloriæ hæreditatis ejus in sanctis, <sup>19</sup> et quæ sit supereminens magnitudo virtutis ejus in nos, qui credimus secundum operationem potentiæ virtutis ejus, <sup>20</sup> quam operatus est in Christo, suscitans illum a mortuis, et constituens ad dexteram suam in cælestibus : <sup>21</sup> supra omnem principatum, et potestatem, et virtutem, et dominationem, et omne nomen, quod nominatur non solum in hoc sæculo, sed etiam in futuro. <sup>22</sup> Et omnia subjecit sub pedibus ejus : et ipsum dedit caput supra omnem ecclesiam, <sup>23</sup> quæ est corpus ipsius, et plenitudo ejus, qui omnia in omnibus adimpletur.</p>
</div>
<div id="section-1243" class="section level2">
<h2>2</h2>
<p>Et vos, cum essetis mortui delictis et peccatis vestris, <sup>2</sup> in quibus aliquando ambulastis secundum sæculum mundi hujus, secundum principem potestatis aëris hujus, spiritus, qui nunc operatur in filios diffidentiæ, <sup>3</sup> in quibus et nos omnes aliquando conversati sumus in desideriis carnis nostræ, facientes voluntatem carnis et cogitationum, et eramus natura filii iræ, sicut et ceteri : <sup>4</sup> Deus autem, qui dives est in misericordia, propter nimiam caritatem suam, qua dilexit nos, <sup>5</sup> et cum essemus mortui peccatis, convivificavit nos in Christo (cujus gratia estis salvati), <sup>6</sup> et conresuscitavit, et consedere fecit in cælestibus in Christo Jesu : <sup>7</sup> ut ostenderet in sæculis supervenientibus abundantes divitias gratiæ suæ, in bonitate super nos in Christo Jesu. <sup>8</sup> Gratia enim estis salvati per fidem, et hoc non ex vobis : Dei enim donum est : <sup>9</sup> non ex operibus, ut ne quis glorietur. <sup>10</sup> Ipsius enim sumus factura, creati in Christo Jesu in operibus bonis, quæ præparavit Deus ut in illis ambulemus.</p>
<p><sup>11</sup> Propter quod memores estote quod aliquando vos gentes in carne, qui dicimini præputium ab ea quæ dicitur circumcisio in carne, manu facta : <sup>12</sup> quia eratis illo in tempore sine Christo, alienati a conversatione Israël, et hospites testamentorum, promissionis spem non habentes, et sine Deo in hoc mundo. <sup>13</sup> Nunc autem in Christo Jesu, vos, qui aliquando eratis longe, facti estis prope in sanguine Christi. <sup>14</sup> Ipse enim est pax nostra, qui fecit utraque unum, et medium parietem maceriæ solvens, inimicitias in carne sua, <sup>15</sup> legem mandatorum decretis evacuans, ut duos condat in semetipso in unum novum hominem, faciens pacem : <sup>16</sup> et reconciliet ambos in uno corpore, Deo per crucem, interficiens inimicitias in semetipso. <sup>17</sup> Et veniens evangelizavit pacem vobis, qui longe fuistis, et pacem iis, qui prope. <sup>18</sup> Quoniam per ipsum habemus accessum ambo in uno Spiritu ad Patrem. <sup>19</sup> Ergo jam non estis hospites, et advenæ : sed estis cives sanctorum, et domestici Dei, <sup>20</sup> superædificati super fundamentum apostolorum, et prophetarum, ipso summo angulari lapide Christo Jesu : <sup>21</sup> in quo omnis ædificatio constructa crescit in templum sanctum in Domino, <sup>22</sup> in quo et vos coædificamini in habitaculum Dei in Spiritu.</p>
</div>
<div id="section-1244" class="section level2">
<h2>3</h2>
<p>Hujus rei gratia, ego Paulus vinctus Christi Jesu, pro vobis gentibus, <sup>2</sup> si tamen audistis dispensationem gratiæ Dei, quæ data est mihi in vobis : <sup>3</sup> quoniam secundum revelationem notum mihi factum est sacramentum, sicut supra scripsi in brevi, <sup>4</sup> prout potestis legentes intelligere prudentiam meam in mysterio Christi : <sup>5</sup> quod aliis generationibus non est agnitum filiis hominum, sicuti nunc revelatum est sanctis apostolis ejus et prophetis in Spiritu, <sup>6</sup> gentes esse cohæredes, et concorporales, et comparticipes promissionis ejus in Christo Jesu per Evangelium : <sup>7</sup> cujus factus sum minister secundum donum gratiæ Dei, quæ data est mihi secundum operationem virtutis ejus. <sup>8</sup> Mihi omnium sanctorum minimo data est gratia hæc, in gentibus evangelizare investigabiles divitias Christi, <sup>9</sup> et illuminare omnes, quæ sit dispensatio sacramenti absconditi a sæculis in Deo, qui omnia creavit : <sup>10</sup> ut innotescat principatibus et potestatibus in cælestibus per Ecclesiam, multiformis sapientia Dei, <sup>11</sup> secundum præfinitionem sæculorum, quam fecit in Christo Jesu Domino nostro : <sup>12</sup> in quo habemus fiduciam, et accessum in confidentia per fidem ejus. <sup>13</sup> Propter quod peto ne deficiatis in tribulationibus meis pro vobis : quæ est gloria vestra.</p>
<p><sup>14</sup> Hujus rei gratia flecto genua mea ad Patrem Domini nostri Jesu Christi, <sup>15</sup> ex quo omnis paternitas in cælis et in terra nominatur, <sup>16</sup> ut det vobis secundum divitias gloriæ suæ, virtute corroborari per Spiritum ejus in interiorem hominem, <sup>17</sup> Christum habitare per fidem in cordibus vestris : in caritate radicati, et fundati, <sup>18</sup> ut possitis comprehendere cum omnibus sanctis, quæ sit latitudo, et longitudo, et sublimitas, et profundum : <sup>19</sup> scire etiam supereminentem scientiæ caritatem Christi, ut impleamini in omnem plenitudinem Dei. <sup>20</sup> Ei autem, qui potens est omnia facere superabundanter quam petimus aut intelligimus, secundum virtutem, quæ operatur in nobis : <sup>21</sup> ipsi gloria in Ecclesia, et in Christo Jesu, in omnes generationes sæculi sæculorum. Amen.</p>
</div>
<div id="section-1245" class="section level2">
<h2>4</h2>
<p>Obsecro itaque vos ego vinctus in Domino, ut digne ambuletis vocatione, qua vocati estis, <sup>2</sup> cum omni humilitate, et mansuetudine, cum patientia, supportantes invicem in caritate, <sup>3</sup> solliciti servare unitatem Spiritus in vinculo pacis. <sup>4</sup> Unum corpus, et unus Spiritus, sicut vocati estis in una spe vocationis vestræ. <sup>5</sup> Unus Dominus, una fides, unum baptisma. <sup>6</sup> Unus Deus et Pater omnium, qui est super omnes, et per omnia, et in omnibus nobis.</p>
<p><sup>7</sup> Unicuique autem nostrum data est gratia secundum mensuram donationis Christi. <sup>8</sup> Propter quod dicit : Ascendens in altum, captivam duxit captivitatem : dedit dona hominibus. <sup>9</sup> Quod autem ascendit, quid est, nisi quia et descendit primum in inferiores partes terræ ? <sup>10</sup> Qui descendit, ipse est et qui ascendit super omnes cælos, ut impleret omnia. <sup>11</sup> Et ipse dedit quosdam quidem apostolos, quosdam autem prophetas, alios vero evangelistas, alios autem pastores et doctores, <sup>12</sup> ad consummationem sanctorum in opus ministerii, in ædificationem corporis Christi : <sup>13</sup> donec occurramus omnes in unitatem fidei, et agnitionis Filii Dei, in virum perfectum, in mensuram ætatis plenitudinis Christi : <sup>14</sup> ut jam non simus parvuli fluctuantes, et circumferamur omni vento doctrinæ in nequitia hominum, in astutia ad circumventionem erroris. <sup>15</sup> Veritatem autem facientes in caritate, crescamus in illo per omnia, qui est caput Christus : <sup>16</sup> ex quo totum corpus compactum et connexum per omnem juncturam subministrationis, secundum operationem in mensuram uniuscujusque membri, augmentum corporis facit in ædificationem sui in caritate.</p>
<p><sup>17</sup> Hoc igitur dico, et testificor in Domino, ut jam non ambuletis, sicut et gentes ambulant in vanitate sensus sui, <sup>18</sup> tenebris obscuratum habentes intellectum, alienati a vita Dei per ignorantiam, quæ est in illis, propter cæcitatem cordis ipsorum, <sup>19</sup> qui desperantes, semetipsos tradiderunt impudicitiæ, in operationem immunditiæ omnis in avaritiam. <sup>20</sup> Vos autem non ita didicistis Christum, <sup>21</sup> si tamen illum audistis, et in ipso edocti estis, sicut est veritas in Jesu, <sup>22</sup> deponere vos secundum pristinam conversationem veterem hominem, qui corrumpitur secundum desideria erroris. <sup>23</sup> Renovamini autem spiritu mentis vestræ, <sup>24</sup> et induite novum hominem, qui secundum Deum creatus est in justitia, et sanctitate veritatis.</p>
<p><sup>25</sup> Propter quod deponentes mendacium, loquimini veritatem unusquisque cum proximo suo : quoniam sumus invicem membra. <sup>26</sup> Irascimini, et nolite peccare : sol non occidat super iracundiam vestram. <sup>27</sup> Nolite locum dare diabolo : <sup>28</sup> qui furabatur, jam non furetur : magis autem laboret, operando manibus suis, quod bonum est, ut habeat unde tribuat necessitatem patienti. <sup>29</sup> Omnis sermo malus ex ore vestro non procedat : sed si quis bonus ad ædificationem fidei ut det gratiam audientibus. <sup>30</sup> Et nolite contristare Spiritum Sanctum Dei : in quo signati estis in diem redemptionis. <sup>31</sup> Omnis amaritudo, et ira, et indignatio, et clamor, et blasphemia tollatur a vobis cum omni malitia. <sup>32</sup> Estote autem invicem benigni, misericordes, donantes invicem sicut et Deus in Christo donavit vobis.</p>
</div>
<div id="section-1246" class="section level2">
<h2>5</h2>
<p>Estote ergo imitatores Dei, sicut filii carissimi, <sup>2</sup> et ambulate in dilectione, sicut et Christus dilexit nos, et tradidit semetipsum pro nobis, oblationem et hostiam Deo in odorem suavitatis. <sup>3</sup> Fornicatio autem, et omnis immunditia, aut avaritia, nec nominetur in vobis, sicut decet sanctos : <sup>4</sup> aut turpitudo, aut stultiloquium, aut scurrilitas, quæ ad rem non pertinet : sed magis gratiarum actio. <sup>5</sup> Hoc enim scitote intelligentes : quod omnis fornicator, aut immundus, aut avarus, quod est idolorum servitus, non habet hæreditatem in regno Christi et Dei. <sup>6</sup> Nemo vos seducat inanibus verbis : propter hæc enim venit ira Dei in filios diffidentiæ. <sup>7</sup> Nolite ergo effici participes eorum.</p>
<p><sup>8</sup> Eratis enim aliquando tenebræ : nunc autem lux in Domino. Ut filii lucis ambulate : <sup>9</sup> fructus enim lucis est in omni bonitate, et justitia, et veritate : <sup>10</sup> probantes quid sit beneplacitum Deo : <sup>11</sup> et nolite communicare operibus infructuosis tenebrarum, magis autem redarguite. <sup>12</sup> Quæ enim in occulto fiunt ab ipsis, turpe est et dicere. <sup>13</sup> Omnia autem, quæ arguuntur, a lumine manifestantur : omne enim, quod manifestatur, lumen est. <sup>14</sup> Propter quod dicit : Surge qui dormis, et exsurge a mortuis, et illuminabit te Christus. <sup>15</sup> Videte itaque, fratres, quomodo caute ambuletis : non quasi insipientes, <sup>16</sup> sed ut sapientes : redimentes tempus, quoniam dies mali sunt. <sup>17</sup> Propterea nolite fieri imprudentes, sed intelligentes quæ sit voluntas Dei. <sup>18</sup> Et nolite inebriari vino, in quo est luxuria, sed implemini Spiritu Sancto, <sup>19</sup> loquentes vobismetipsis in psalmis, et hymnis, et canticis spiritualibus, cantantes et psallentes in cordibus vestris Domino, <sup>20</sup> gratias agentes semper pro omnibus in nomine Domini nostri Jesu Christi Deo et Patri, <sup>21</sup> subjecti invicem in timore Christi.</p>
<p><sup>22</sup> Mulieres viris suis subditæ sint, sicut Domino : <sup>23</sup> quoniam vir caput est mulieris, sicut Christus caput est Ecclesiæ : ipse, salvator corporis ejus. <sup>24</sup> Sed sicut Ecclesia subjecta est Christo, ita et mulieres viris suis in omnibus. <sup>25</sup> Viri, diligite uxores vestras, sicut et Christus dilexit Ecclesiam, et seipsum tradidit pro ea, <sup>26</sup> ut illam sanctificaret, mundans lavacro aquæ in verbo vitæ, <sup>27</sup> ut exhiberet ipse sibi gloriosam Ecclesiam, non habentem maculam, aut rugam, aut aliquid hujusmodi, sed ut sit sancta et immaculata. <sup>28</sup> Ita et viri debent diligere uxores suas ut corpora sua. Qui suam uxorem diligit, seipsum diligit. <sup>29</sup> Nemo enim umquam carnem suam odio habuit : sed nutrit et fovet eam, sicut et Christus Ecclesiam : <sup>30</sup> quia membra sumus corporis ejus, de carne ejus et de ossibus ejus. <sup>31</sup> Propter hoc relinquet homo patrem et matrem suam, et adhærebit uxori suæ, et erunt duo in carne una. <sup>32</sup> Sacramentum hoc magnum est, ego autem dico in Christo et in Ecclesia. <sup>33</sup> Verumtamen et vos singuli, unusquisque uxorem suam sicut seipsum diligat : uxor autem timeat virum suum.</p>
</div>
<div id="section-1247" class="section level2">
<h2>6</h2>
<p>Filii, obedite parentibus vestris in Domino : hoc enim justum est. <sup>2</sup> Honora patrem tuum, et matrem tuam, quod est mandatum primum in promissione : <sup>3</sup> ut bene sit tibi, et sis longævus super terram. <sup>4</sup> Et vos patres, nolite ad iracundiam provocare filios vestros : sed educate illos in disciplina et correptione Domini.</p>
<p><sup>5</sup> Servi, obedite dominis carnalibus cum timore et tremore, in simplicitate cordis vestri, sicut Christo : <sup>6</sup> non ad oculum servientes, quasi hominibus placentes, sed ut servi Christi, facientes voluntatem Dei ex animo, <sup>7</sup> cum bona voluntate servientes, sicut Domino, et non hominibus : <sup>8</sup> scientes quoniam unusquisque quodcumque fecerit bonum, hoc recipiet a Domino, sive servus, sive liber. <sup>9</sup> Et vos domini, eadem facite illis, remittentes minas : scientes quia et illorum et vester Dominus est in cælis : et personarum acceptio non est apud eum.</p>
<p><sup>10</sup> De cetero, fratres, confortamini in Domino, et in potentia virtutis ejus. <sup>11</sup> Induite vos armaturam Dei, ut possitis stare adversus insidias diaboli : <sup>12</sup> quoniam non est nobis colluctatio adversus carnem et sanguinem, sed adversus principes, et potestates, adversus mundi rectores tenebrarum harum, contra spiritualia nequitiæ, in cælestibus. <sup>13</sup> Propterea accipite armaturam Dei, ut possitis resistere in die malo, et in omnibus perfecti stare. <sup>14</sup> State ergo succincti lumbos vestros in veritate, et induti loricam justitiæ, <sup>15</sup> et calceati pedes in præparatione Evangelii pacis, <sup>16</sup> in omnibus sumentes scutum fidei, in quo possitis omnia tela nequissimi ignea extinguere : <sup>17</sup> et galeam salutis assumite, et gladium spiritus (quod est verbum Dei), <sup>18</sup> per omnem orationem et obsecrationem orantes omni tempore in spiritu : et in ipso vigilantes in omni instantia et obsecratione pro omnibus sanctis : <sup>19</sup> et pro me, ut detur mihi sermo in apertione oris mei cum fiducia, notum facere mysterium Evangelii : <sup>20</sup> pro quo legatione fungor in catena, ita ut in ipso audeam, prout oportet me loqui.</p>
<p><sup>21</sup> Ut autem et vos sciatis quæ circa me sunt, quid agam, omnia vobis nota faciet Tychicus, carissimus frater, et fidelis minister in Domino : <sup>22</sup> quem misi ad vos in hoc ipsum, ut cognoscatis quæ circa nos sunt, et consoletur corda vestra. <sup>23</sup> Pax fratribus, et caritas cum fide a Deo Patre et Domino Jesu Christo. <sup>24</sup> Gratia cum omnibus qui diligunt Dominum nostrum Jesum Christum in incorruptione. Amen.</p>
</div>
</div>
</body>
</html>

