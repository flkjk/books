<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="ad_Corinthios_II" class="section level1">
<h1>Epistola B. Pauli Apostoli ad Corinthios Secunda</h1>
<div id="section-1223" class="section level2">
<h2>1</h2>
<p>Paulus, Apostolus Jesu Christi per voluntatem Dei, et Timotheus frater, ecclesiæ Dei, quæ est Corinthi cum omnibus sanctis, qui sunt in universa Achaia. <sup>2</sup> Gratia vobis, et pax a Deo Patre nostro, et Domino Jesu Christo.</p>
<p><sup>3</sup> Benedictus Deus et Pater Domini nostri Jesu Christi, Pater misericordiarum, et Deus totius consolationis, <sup>4</sup> qui consolatur nos in omni tribulatione nostra : ut possimus et ipsi consolari eos qui in omni pressura sunt, per exhortationem, qua exhortamur et ipsi a Deo. <sup>5</sup> Quoniam sicut abundant passiones Christi in nobis : ita et per Christum abundat consolatio nostra. <sup>6</sup> Sive autem tribulamur pro vestra exhortatione et salute, sive consolamur pro vestra consolatione, sive exhortamur pro vestra exhortatione et salute, quæ operatur tolerantiam earumdem passionum, quas et nos patimur : <sup>7</sup> ut spes nostra firma sit pro vobis : scientes quod sicut socii passionum estis, sic eritis et consolationis. <sup>8</sup> Non enim volumus ignorare vos, fratres, de tribulatione nostra, quæ facta est in Asia, quoniam supra modum gravati sumus supra virtutem, ita ut tæderet nos etiam vivere. <sup>9</sup> Sed ipsi in nobismetipsis responsum mortis habuimus, ut non simus fidentes in nobis, sed in Deo, qui suscitat mortuos : <sup>10</sup> qui de tantis periculis nos eripuit, et eruit : in quem speramus quoniam et adhuc eripiet, <sup>11</sup> adjuvantibus et vobis in oratione pro nobis : ut ex multorum personis, ejus quæ in nobis est donationis, per multos gratiæ agantur pro nobis.</p>
<p><sup>12</sup> Nam gloria nostra hæc est : testimonium conscientiæ nostræ, quod in simplicitate cordis et sinceritate Dei, et non in sapientia carnali, sed in gratia Dei, conversati sumus in hoc mundo : abundantius autem ad vos. <sup>13</sup> Non enim alia scribimus vobis, quam quæ legistis, et cognovistis. Spero autem quod usque in finem cognoscetis, <sup>14</sup> sicut et cognovistis nos ex parte, quod gloria vestra sumus, sicut et vos nostra, in die Domini nostri Jesu Christi. <sup>15</sup> Et hac confidentia volui prius venire ad vos, ut secundam gratiam haberetis : <sup>16</sup> et per vos transire in Macedoniam, et iterum a Macedonia venire ad vos, et a vobis deduci in Judæam. <sup>17</sup> Cum ergo hoc voluissem, numquid levitate usus sum ? aut quæ cogito, secundum carnem cogito, ut sit apud me Est et Non ? <sup>18</sup> Fidelis autem Deus, quia sermo noster, qui fuit apud vos, non est in illo Est et Non. <sup>19</sup> Dei enim Filius Jesus Christus, qui in vobis per nos prædicatus est, per me, et Silvanum, et Timotheum, non fuit Est et Non, sed Est in illo fuit. <sup>20</sup> Quotquot enim promissiones Dei sunt, in illo Est : ideo et per ipsum Amen Deo ad gloriam nostram. <sup>21</sup> Qui autem confirmat nos vobiscum in Christo, et qui unxit nos Deus : <sup>22</sup> qui et signavit nos, et dedit pignus Spiritus in cordibus nostris.</p>
<p><sup>23</sup> Ego autem testem Deum invoco in animam meam, quod parcens vobis, non veni ultra Corinthum : non quia dominamur fidei vestræ, sed adjutores sumus gaudii vestri : nam fide statis.</p>
</div>
<div id="section-1224" class="section level2">
<h2>2</h2>
<p>Statui autem hoc ipsum apud me, ne iterum in tristitia venirem ad vos. <sup>2</sup> Si enim ego contristo vos : et quis est, qui me lætificet, nisi qui contristatur ex me ? <sup>3</sup> Et hoc ipsum scripsi vobis, ut non cum venero, tristitiam super tristitiam habeam, de quibus oportuerat me gaudere : confidens in omnibus vobis, quia meum gaudium, omnium vestrum est. <sup>4</sup> Nam ex multa tribulatione et angustia cordis scripsi vobis per multas lacrimas : non ut contristemini, sed ut sciatis, quam caritatem habeam abundantius in vobis.</p>
<p><sup>5</sup> Si quis autem contristavit, non me contristavit : sed ex parte, ut non onerem omnes vos. <sup>6</sup> Sufficit illi, qui ejusmodi est, objurgatio hæc, quæ fit a pluribus : <sup>7</sup> ita ut e contrario magis donetis, et consolemini, ne forte abundantiori tristitia absorbeatur qui ejusmodi est. <sup>8</sup> Propter quod obsecro vos, ut confirmetis in illum caritatem. <sup>9</sup> Ideo enim et scripsi, ut cognoscam experimentum vestrum, an in omnibus obedientes sitis. <sup>10</sup> Cui autem aliquid donastis, et ego : nam et ego quod donavi, si quid donavi, propter vos in persona Christi, <sup>11</sup> ut non circumveniamur a Satana : non enim ignoramus cogitationes ejus.</p>
<p><sup>12</sup> Cum venissem autem Troadem propter Evangelium Christi, et ostium mihi apertum esset in Domino, <sup>13</sup> non habui requiem spiritui meo, eo quod non invenerim Titum fratrem meum, sed valefaciens eis, profectus sum in Macedoniam. <sup>14</sup> Deo autem gratias, qui semper triumphat nos in Christo Jesu, et odorem notitiæ suæ manifestat per nos in omni loco : <sup>15</sup> quia Christi bonus odor sumus Deo in iis qui salvi fiunt, et in iis qui pereunt : <sup>16</sup> aliis quidem odor mortis in mortem : aliis autem odor vitæ in vitam. Et ad hæc quis tam idoneus ? <sup>17</sup> non enim sumus sicut plurimi, adulterantes verbum Dei, sed ex sinceritate, sed sicut ex Deo, coram Deo, in Christo loquimur.</p>
</div>
<div id="section-1225" class="section level2">
<h2>3</h2>
<p>Incipimus iterum nosmetipsos commendare ? aut numquid egemus (sicut quidam) commendatitiis epistolis ad vos, aut ex vobis ? <sup>2</sup> Epistola nostra vos estis, scripta in cordibus nostris, quæ scitur, et legitur ab omnibus hominibus : <sup>3</sup> manifestati quod epistola estis Christi, ministrata a nobis, et scripta non atramento, sed Spiritu Dei vivi : non in tabulis lapideis, sed in tabulis cordis carnalibus.</p>
<p><sup>4</sup> Fiduciam autem talem habemus per Christum ad Deum : <sup>5</sup> non quod sufficientes simus cogitare aliquid a nobis, quasi ex nobis : sed sufficientia nostra ex Deo est : <sup>6</sup> qui et idoneos nos fecit ministros novi testamenti : non littera, sed Spiritu : littera enim occidit, Spiritus autem vivificat. <sup>7</sup> Quod si ministratio mortis litteris deformata in lapidibus fuit in gloria, ita ut non possent intendere filii Israël in faciem Moysi propter gloriam vultus ejus, quæ evacuatur : <sup>8</sup> quomodo non magis ministratio Spiritus erit in gloria ? <sup>9</sup> Nam si ministratio damnationis gloria est : multo magis abundat ministerium justitiæ in gloria. <sup>10</sup> Nam nec glorificatum est, quod claruit in hac parte, propter excellentem gloriam. <sup>11</sup> Si enim quod evacuatur, per gloriam est : multo magis quod manet, in gloria est.</p>
<p><sup>12</sup> Habentes igitur talem spem, multa fiducia utimur : <sup>13</sup> et non sicut Moyses ponebat velamen super faciem suam, ut non intenderent filii Israël in faciem ejus, quod evacuatur, <sup>14</sup> sed obtusi sunt sensus eorum. Usque in hodiernum enim diem, idipsum velamen in lectione veteris testamenti manet non revelatum (quoniam in Christo evacuatur), <sup>15</sup> sed usque in hodiernum diem, cum legitur Moyses, velamen positum est super cor eorum. <sup>16</sup> Cum autem conversus fuerit ad Dominum, auferetur velamen. <sup>17</sup> Dominus autem Spiritus est : ubi autem Spiritus Domini, ibi libertas. <sup>18</sup> Nos vero omnes, revelata facie gloriam Domini speculantes, in eamdem imaginem transformamur a claritate in claritatem, tamquam a Domini Spiritu.</p>
</div>
<div id="section-1226" class="section level2">
<h2>4</h2>
<p>Ideo habentes administrationem, juxta quod misericordiam consecuti sumus, non deficimus, <sup>2</sup> sed abdicamus occulta dedecoris, non ambulantes in astutia, neque adulterantes verbum Dei, sed in manifestatione veritatis commendantes nosmetipsos ad omnem conscientiam hominum coram Deo. <sup>3</sup> Quod si etiam opertum est Evangelium nostrum, in iis, qui pereunt, est opertum : <sup>4</sup> in quibus Deus hujus sæculi excæcavit mentes infidelium, ut non fulgeat illis illuminatio Evangelii gloriæ Christi, qui est imago Dei. <sup>5</sup> Non enim nosmetipsos prædicamus, sed Jesum Christum Dominum nostrum : nos autem servos vestros per Jesum : <sup>6</sup> quoniam Deus, qui dixit de tenebris lucem splendescere, ipse illuxit in cordibus nostris ad illuminationem scientiæ claritatis Dei, in facie Christi Jesu.</p>
<p><sup>7</sup> Habemus autem thesaurum istum in vasis fictilibus : ut sublimitas sit virtutis Dei, et non ex nobis. <sup>8</sup> In omnibus tribulationem patimur, sed non angustiamur : aporiamur, sed non destituimur : <sup>9</sup> persecutionem patimur, sed non derelinquimur : dejicimur, sed non perimus : <sup>10</sup> semper mortificationem Jesu in corpore nostro circumferentes, ut et vita Jesu manifestetur in corporibus nostris. <sup>11</sup> Semper enim nos, qui vivimus, in mortem tradimur propter Jesum : ut et vita Jesu manifestetur in carne nostra mortali. <sup>12</sup> Ergo mors in nobis operatur, vita autem in vobis. <sup>13</sup> Habentes autem eumdem spiritum fidei, sicut scriptum est : Credidi, propter quod locutus sum : et nos credimus, propter quod et loquimur : <sup>14</sup> scientes quoniam qui suscitavit Jesum, et nos cum Jesu suscitabit, et constituet vobiscum. <sup>15</sup> Omnia enim propter vos : ut gratia abundans, per multos in gratiarum actione, abundet in gloriam Dei. <sup>16</sup> Propter quod non deficimus : sed licet is, qui foris est, noster homo corrumpatur, tamen is, qui intus est, renovatur de die in diem. <sup>17</sup> Id enim, quod in præsenti est momentaneum et leve tribulationis nostræ, supra modum in sublimitate æternum gloriæ pondus operatur in nobis, <sup>18</sup> non contemplantibus nobis quæ videntur, sed quæ non videntur. Quæ enim videntur, temporalia sunt : quæ autem non videntur, æterna sunt.</p>
</div>
<div id="section-1227" class="section level2">
<h2>5</h2>
<p>Scimus enim quoniam si terrestris domus nostra hujus habitationis dissolvatur, quod ædificationem ex Deo habemus, domum non manufactam, æternam in cælis. <sup>2</sup> Nam et in hoc ingemiscimus, habitationem nostram, quæ de cælo est, superindui cupientes : <sup>3</sup> si tamen vestiti, non nudi inveniamur. <sup>4</sup> Nam et qui sumus in hoc tabernaculo, ingemiscimus gravati : eo quod nolumus expoliari, sed supervestiri, ut absorbeatur quod mortale est, a vita. <sup>5</sup> Qui autem efficit nos in hoc ipsum, Deus, qui dedit nobis pignus Spiritus. <sup>6</sup> Audentes igitur semper, scientes quoniam dum sumus in corpore, peregrinamur a Domino <sup>7</sup> (per fidem enim ambulamus, et non per speciem) : <sup>8</sup> audemus autem, et bonam voluntatem habemus magis peregrinari a corpore, et præsentes esse ad Dominum. <sup>9</sup> Et ideo contendimus, sive absentes, sive præsentes, placere illi. <sup>10</sup> Omnes enim nos manifestari oportet ante tribunal Christi, ut referat unusquisque propria corporis, prout gessit, sive bonum, sive malum.</p>
<p><sup>11</sup> Scientes ergo timorem Domini, hominibus suademus, Deo autem manifesti sumus. Spero autem et in conscientiis vestris manifestos nos esse. <sup>12</sup> Non iterum commendamus nos vobis, sed occasionem damus vobis gloriandi pro nobis : ut habeatis ad eos qui in facie gloriantur, et non in corde. <sup>13</sup> Sive enim mente excedimus Deo : sive sobrii sumus, vobis. <sup>14</sup> Caritas enim Christi urget nos : æstimantes hoc, quoniam si unus pro omnibus mortuus est, ergo omnes mortui sunt : <sup>15</sup> et pro omnibus mortuus est Christus : ut, et qui vivunt, jam non sibi vivant, sed ei qui pro ipsis mortuus est et resurrexit. <sup>16</sup> Itaque nos ex hoc neminem novimus secundum carnem. Et si cognovimus secundum carnem Christum, sed nunc jam non novimus. <sup>17</sup> Si qua ergo in Christo nova creatura, vetera transierunt : ecce facta sunt omnia nova. <sup>18</sup> Omnia autem ex Deo, qui nos reconciliavit sibi per Christum : et dedit nobis ministerium reconciliationis, <sup>19</sup> quoniam quidem Deus erat in Christo mundum reconcilians sibi, non reputans illis delicta ipsorum, et posuit in nobis verbum reconciliationis. <sup>20</sup> Pro Christo ergo legatione fungimur, tamquam Deo exhortante per nos. Obsecramus pro Christo, reconciliamini Deo. <sup>21</sup> Eum, qui non noverat peccatum, pro nobis peccatum fecit, ut nos efficeremur justitia Dei in ipso.</p>
</div>
<div id="section-1228" class="section level2">
<h2>6</h2>
<p>Adjuvantes autem exhortamur ne in vacuum gratiam Dei recipiatis. <sup>2</sup> Ait enim : Tempore accepto exaudivi te, et in die salutis adjuvi te. Ecce nunc tempus acceptabile, ecce nunc dies salutis. <sup>3</sup> Nemini dantes ullam offensionem, ut non vituperetur ministerium nostrum : <sup>4</sup> sed in omnibus exhibeamus nosmetipsos sicut Dei ministros in multa patientia, in tribulationibus, in necessitatibus, in angustiis, <sup>5</sup> in plagis, in carceribus, in seditionibus, in laboribus, in vigiliis, in jejuniis, <sup>6</sup> in castitate, in scientia, in longanimitate, in suavitate, in Spiritu Sancto, in caritate non ficta, <sup>7</sup> in verbo veritatis, in virtute Dei, per arma justitiæ a dextris et a sinistris, <sup>8</sup> per gloriam, et ignobilitatem, per infamiam, et bonam famam : ut seductores, et veraces, sicut qui ignoti, et cogniti : <sup>9</sup> quasi morientes, et ecce vivimus : ut castigati, et non mortificati : <sup>10</sup> quasi tristes, semper autem gaudentes : sicut egentes, multos autem locupletantes : tamquam nihil habentes, et omnia possidentes.</p>
<p><sup>11</sup> Os nostrum patet ad vos, o Corinthii ; cor nostrum dilatatum est. <sup>12</sup> Non angustiamini in nobis : angustiamini autem in visceribus vestris : <sup>13</sup> eamdem autem habentes remunerationem, tamquam filiis dico, dilatamini et vos.</p>
<p><sup>14</sup> Nolite jugum ducere cum infidelibus. Quæ enim participatio justitiæ cum iniquitate ? aut quæ societas luci ad tenebras ? <sup>15</sup> quæ autem conventio Christi ad Belial ? aut quæ pars fideli cum infideli ? <sup>16</sup> qui autem consensus templo Dei cum idolis ? vos enim estis templum Dei vivi, sicut dicit Deus : Quoniam inhabitabo in illis, et inambulabo inter eos,<br />
et ero illorum Deus, et ipsi erunt mihi populus.<br />
<sup>17</sup> Propter quod exite de medio eorum,<br />
et separamini, dicit Dominus,<br />
et immundum ne tetigeritis :<br />
<sup>18</sup> et ego recipiam vos :<br />
et ero vobis in patrem,<br />
et vos eritis mihi in filios et filias,<br />
dicit Dominus omnipotens.</p>
</div>
<div id="section-1229" class="section level2">
<h2>7</h2>
<p>Has ergo habentes promissiones, carissimi, mundemus nos ab omni inquinamento carnis et spiritus, perficientes sanctificationem in timore Dei. <sup>2</sup> Capite nos. Neminem læsimus, neminem corrupimus, neminem circumvenimus. <sup>3</sup> Non ad condemnationem vestram dico : prædiximus enim quod in cordibus nostris estis ad commoriendum et ad convivendum. <sup>4</sup> Multa mihi fiducia est apud vos, multa mihi gloriatio pro vobis : repletus sum consolatione ; superabundo gaudio in omni tribulatione nostra. <sup>5</sup> Nam et cum venissemus in Macedoniam, nullam requiem habuit caro nostra, sed omnem tribulationem passi sumus : foris pugnæ, intus timores. <sup>6</sup> Sed qui consolatur humiles, consolatus est nos Deus in adventu Titi. <sup>7</sup> Non solum autem in adventu ejus, sed etiam in consolatione, qua consolatus est in vobis, referens nobis vestrum desiderium, vestrum fletum, vestram æmulationem pro me, ita ut magis gauderem.</p>
<p><sup>8</sup> Quoniam etsi contristavi vos in epistola, non me pœnitet : etsi pœniteret, videns quod epistola illa (etsi ad horam) vos contristavit, <sup>9</sup> nunc gaudeo : non quia contristati estis, sed quia contristati estis ad pœnitentiam. Contristati enim estis ad Deum, ut in nullo detrimentum patiamini ex nobis. <sup>10</sup> Quæ enim secundum Deum tristitia est, pœnitentiam in salutem stabilem operatur : sæculi autem tristitia mortem operatur. <sup>11</sup> Ecce enim hoc ipsum, secundum Deum contristari vos, quantam in vobis operatur sollicitudinem : sed defensionem, sed indignationem, sed timorem, sed desiderium, sed æmulationem, sed vindictam : in omnibus exhibuistis vos incontaminatos esse negotio. <sup>12</sup> Igitur, etsi scripsi vobis, non propter eum qui fecit injuriam, nec propter eum qui passus est : sed ad manifestandam sollicitudinem nostram, quam habemus pro vobis <sup>13</sup> coram Deo : ideo consolati sumus. In consolatione autem nostra, abundantius magis gavisi sumus super gaudio Titi, quia refectus est spiritus ejus ab omnibus vobis : <sup>14</sup> et si quid apud illum de vobis gloriatus sum, non sum confusus : sed sicut omnia vobis in veritate locuti sumus, ita et gloriatio nostra, quæ fuit ad Titum, veritas facta est, <sup>15</sup> et viscera ejus abundantius in vobis sunt, reminiscentis omnium vestrum obedientiam : quomodo cum timore et tremore excepistis illum. <sup>16</sup> Gaudeo quod in omnibus confido in vobis.</p>
</div>
<div id="section-1230" class="section level2">
<h2>8</h2>
<p>Notam autem facimus vobis, fratres, gratiam Dei, quæ data est in ecclesiis Macedoniæ : <sup>2</sup> quod in multo experimento tribulationis abundantia gaudii ipsorum fuit, et altissima paupertas eorum, abundavit in divitias simplicitatis eorum : <sup>3</sup> quia secundum virtutem testimonium illis reddo, et supra virtutem voluntarii fuerunt, <sup>4</sup> cum multa exhortatione obsecrantes nos gratiam, et communicationem ministerii, quod fit in sanctos. <sup>5</sup> Et non sicut speravimus, sed semetipsos dederunt primum Domino, deinde nobis per voluntatem Dei, <sup>6</sup> ita ut rogaremus Titum, ut quemadmodum cœpit, ita et perficiat in vobis etiam gratiam istam. <sup>7</sup> Sed sicut in omnibus abundatis fide, et sermone, et scientia, et omni sollicitudine, insuper et caritate vestra in nos, ut et in hac gratia abundetis. <sup>8</sup> Non quasi imperans dico : sed per aliorum sollicitudinem, etiam vestræ caritatis ingenium bonum comprobans. <sup>9</sup> Scitis enim gratiam Domini nostri Jesu Christi, quoniam propter vos egenus factus est, cum esset dives, ut illius inopia vos divites essetis. <sup>10</sup> Et consilium in hoc do : hoc enim vobis utile est, qui non solum facere, sed et velle cœpistis ab anno priore : <sup>11</sup> nunc vero et facto perficite : ut quemadmodum promptus est animus voluntatis, ita sit et perficiendi ex eo quod habetis. <sup>12</sup> Si enim voluntas prompta est, secundum id quod habet, accepta est, non secundum id quod non habet. <sup>13</sup> Non enim ut aliis sit remissio, vobis autem tribulatio, sed ex æqualitate. <sup>14</sup> In præsenti tempore vestra abundantia illorum inopiam suppleat : ut et illorum abundantia vestræ inopiæ sit supplementum, ut fiat æqualitas, sicut scriptum est : <sup>15</sup> Qui multum, non abundavit : et qui modicum, non minoravit.</p>
<p><sup>16</sup> Gratias autem Deo, qui dedit eamdem sollicitudinem pro vobis in corde Titi, <sup>17</sup> quoniam exhortationem quidem suscepit : sed cum sollicitior esset, sua voluntate profectus est ad vos. <sup>18</sup> Misimus etiam cum illo fratrem, cujus laus est in Evangelio per omnes ecclesias : <sup>19</sup> non solum autem, sed et ordinatus est ab ecclesiis comes peregrinationis nostræ in hanc gratiam, quæ ministratur a nobis ad Domini gloriam, et destinatam voluntatem nostram : <sup>20</sup> devitantes hoc, ne quis nos vituperet in hac plenitudine, quæ ministratur a nobis. <sup>21</sup> Providemus enim bona non solum coram Deo, sed etiam coram hominibus. <sup>22</sup> Misimus autem cum illis et fratrem nostrum, quem probavimus in multis sæpe sollicitum esse : nunc autem multo sollicitiorem, confidentia multa in vos, <sup>23</sup> sive pro Tito, qui est socius meus, et in vos adjutor, sive fratres nostri, Apostoli ecclesiarum, gloria Christi. <sup>24</sup> Ostensionem ergo, quæ est caritatis vestræ, et nostræ gloriæ pro vobis, in illos ostendite in faciem ecclesiarum.</p>
</div>
<div id="section-1231" class="section level2">
<h2>9</h2>
<p>Nam de ministerio, quod fit in sanctos ex abundanti est mihi scribere vobis. <sup>2</sup> Scio enim promptum animum vestrum : pro quo de vobis glorior apud Macedones. Quoniam et Achaia parata est ab anno præterito, et vestra æmulatio provocavit plurimos. <sup>3</sup> Misi autem fratres : ut ne quod gloriamur de vobis, evacuetur in hac parte, ut (quemadmodum dixi) parati sitis : <sup>4</sup> ne cum venerint Macedones mecum, et invenerint vos imparatos, erubescamus nos (ut non dicamus vos) in hac substantia. <sup>5</sup> Necessarium ergo existimavi rogare fratres, ut præveniant ad vos, et præparent repromissam benedictionem hanc paratam esse sic, quasi benedictionem, non tamquam avaritiam.</p>
<p><sup>6</sup> Hoc autem dico : qui parce seminat, parce et metet : et qui seminat in benedictionibus, de benedictionibus et metet. <sup>7</sup> Unusquisque, prout destinavit in corde suo, non ex tristitia, aut ex necessitate : hilarem enim datorem diligit Deus. <sup>8</sup> Potens est autem Deus omnem gratiam abundare facere in vobis : ut in omnibus semper omnem sufficientiam habentes, abundetis in omne opus bonum, <sup>9</sup> sicut scriptum est : Dispersit, dedit pauperibus : justitia ejus manet in sæculum sæculi. <sup>10</sup> Qui autem administrat semen seminanti : et panem ad manducandum præstabit, et multiplicabit semen vestrum, et augebit incrementa frugum justitiæ vestræ : <sup>11</sup> ut in omnibus locupletati abundetis in omnem simplicitatem, quæ operatur per nos gratiarum actionem Deo. <sup>12</sup> Quoniam ministerium hujus officii non solum supplet ea quæ desunt sanctis, sed etiam abundat per multas gratiarum actiones in Domino, <sup>13</sup> per probationem ministerii hujus, glorificantes Deum in obedientia confessionis vestræ, in Evangelium Christi, et simplicitate communicationis in illos, et in omnes, <sup>14</sup> et in ipsorum obsecratione pro vobis, desiderantium vos propter eminentem gratiam Dei in vobis. <sup>15</sup> Gratias Deo super inenarrabili dono ejus.</p>
</div>
<div id="section-1232" class="section level2">
<h2>10</h2>
<p>Ipse autem ego Paulus obsecro vos per mansuetudinem et modestiam Christi, qui in facie quidem humilis sum inter vos, absens autem confido in vos. <sup>2</sup> Rogo autem vos ne præsens audeam per eam confidentiam, qua existimor audere in quosdam, qui arbitrantur nos tamquam secundum carnem ambulemus. <sup>3</sup> In carne enim ambulantes, non secundum carnem militamus. <sup>4</sup> Nam arma militiæ nostræ non carnalia sunt, sed potentia Deo ad destructionem munitionum, consilia destruentes, <sup>5</sup> et omnem altitudinem extollentem se adversus scientiam Dei, et in captivitatem redigentes omnem intellectum in obsequium Christi, <sup>6</sup> et in promptu habentes ulcisci omnem inobedientiam, cum impleta fuerit vestra obedientia.</p>
<p><sup>7</sup> Quæ secundum faciem sunt, videte. Si quis confidit sibi Christi se esse, hoc cogitet iterum apud se : quia sicut ipse Christi est, ita et nos. <sup>8</sup> Nam etsi amplius aliquid gloriatus fuero de potestate nostra, quam dedit nobis Dominus in ædificationem, et non in destructionem vestram, non erubescam. <sup>9</sup> Ut autem non existimer tamquam terrere vos per epistolas : <sup>10</sup> quoniam quidem epistolæ, inquiunt, graves sunt et fortes : præsentia autem corporis infirma, et sermo contemptibilis : <sup>11</sup> hoc cogitet qui ejusmodi est, quia quales sumus verbo per epistolas absentes, tales et præsentes in facto.</p>
<p><sup>12</sup> Non enim audemus inserere, aut comparare nos quibusdam, qui seipsos commendant : sed ipsi in nobis nosmetipsos metientes, et comparantes nosmetipsos nobis. <sup>13</sup> Nos autem non in immensum gloriabimur, sed secundum mensuram regulæ, qua mensus est nobis Deus, mensuram pertingendi usque ad vos. <sup>14</sup> Non enim quasi non pertingentes ad vos, superextendimus nos : usque ad vos enim pervenimus in Evangelio Christi. <sup>15</sup> Non in immensum gloriantes in alienis laboribus : spem autem habentes crescentis fidei vestræ, in vobis magnificari secundum regulam nostram in abundantiam, <sup>16</sup> etiam in illa, quæ ultra vos sunt, evangelizare, non in aliena regula in iis quæ præparata sunt gloriari. <sup>17</sup> Qui autem gloriatur, in Domino glorietur. <sup>18</sup> Non enim qui seipsum commendat, ille probatus est : sed quem Deus commendat.</p>
</div>
<div id="section-1233" class="section level2">
<h2>11</h2>
<p>Utinam sustineretis modicum quid insipientiæ meæ, sed et supportare me : <sup>2</sup> æmulor enim vos Dei æmulatione. Despondi enim vos uni viro, virginem castam exhibere Christo. <sup>3</sup> Timeo autem ne sicut serpens Hevam seduxit astutia sua, ita corrumpantur sensus vestri, et excidant a simplicitate, quæ est in Christo. <sup>4</sup> Nam si is qui venit, alium Christum prædicat, quem non prædicavimus, aut alium spiritum accipitis, quem non accepistis : aut aliud Evangelium, quod non recepistis : recte pateremini. <sup>5</sup> Existimo enim nihil me minus fecisse a magnis Apostolis. <sup>6</sup> Nam etsi imperitus sermone, sed non scientia, in omnibus autem manifestati sumus vobis.</p>
<p><sup>7</sup> Aut numquid peccatum feci, meipsum humilians, ut vos exaltemini ? quoniam gratis Evangelium Dei evangelizavi vobis ? <sup>8</sup> Alias ecclesias expoliavi, accipiens stipendium ad ministerium vestrum. <sup>9</sup> Et cum essem apud vos, et egerem, nulli onerosus fui : nam quod mihi deerat, suppleverunt fratres, qui venerunt a Macedonia : et in omnibus sine onere me vobis servavi, et servabo. <sup>10</sup> Est veritas Christi in me, quoniam hæc gloriatio non infringetur in me in regionibus Achaiæ. <sup>11</sup> Quare ? quia non diligo vos ? Deus scit. <sup>12</sup> Quod autem facio, et faciam : ut amputem occasionem eorum qui volunt occasionem, ut in quo gloriantur, inveniantur sicut et nos. <sup>13</sup> Nam ejusmodi pseudoapostoli sunt operarii subdoli, transfigurantes se in apostolos Christi. <sup>14</sup> Et non mirum : ipse enim Satanas transfigurat se in angelum lucis. <sup>15</sup> Non est ergo magnum, si ministri ejus transfigurentur velut ministri justitiæ : quorum finis erit secundum opera ipsorum.</p>
<p><sup>16</sup> Iterum dico (ne quis me putet insipientem esse, alioquin velut insipientem accipite me, ut et ego modicum quid glorier), <sup>17</sup> quod loquor, non loquor secundum Deum, sed quasi in insipientia, in hac substantia gloriæ. <sup>18</sup> Quoniam multi gloriantur secundum carnem : et ego gloriabor. <sup>19</sup> Libenter enim suffertis insipientes, cum sitis ipsi sapientes. <sup>20</sup> Sustinetis enim si quis vos in servitutem redigit, si quis devorat, si quis accipit, si quis extollitur, si quis in faciem vos cædit. <sup>21</sup> Secundum ignobilitatem dico, quasi nos infirmi fuerimus in hac parte. In quo quis audet (in insipientia dico) audeo et ego : <sup>22</sup> Hebræi sunt, et ego : Israëlitæ sunt, et ego : semen Abrahæ sunt, et ego.</p>
<p><sup>23</sup> Ministri Christi sunt (ut minus sapiens dico), plus ego : in laboribus plurimis, in carceribus abundantius, in plagis supra modum, in mortibus frequenter. <sup>24</sup> A Judæis quinquies, quadragenas, una minus, accepi. <sup>25</sup> Ter virgis cæsus sum, semel lapidatus sum : ter naufragium feci, nocte et die in profundo maris fui, <sup>26</sup> in itineribus sæpe, periculis fluminum, periculis latronum, periculis ex genere, periculis ex gentibus, periculis in civitate, periculis in solitudine, periculis in mari, periculis in falsis fratribus : <sup>27</sup> in labore et ærumna, in vigiliis multis, in fame et siti, in jejuniis multis, in frigore et nuditate, <sup>28</sup> præter illa quæ extrinsecus sunt, instantia mea quotidiana, sollicitudo omnium ecclesiarum. <sup>29</sup> Quis infirmatur, et ego non infirmor ? quis scandalizatur, et ego non uror ? <sup>30</sup> Si gloriari oportet, quæ infirmitatis meæ sunt, gloriabor. <sup>31</sup> Deus et Pater Domini nostri Jesu Christi, qui est benedictus in sæcula, scit quod non mentior. <sup>32</sup> Damasci præpositus gentis Aretæ regis custodiebat civitatem Damascenorum ut me comprehenderet : <sup>33</sup> et per fenestram in sporta dimissus sum per murum, et sic effugi manus ejus.</p>
</div>
<div id="section-1234" class="section level2">
<h2>12</h2>
<p>Si gloriari oportet (non expedit quidem), veniam autem ad visiones et revelationes Domini. <sup>2</sup> Scio hominem in Christo ante annos quatuordecim, sive in corpore nescio, sive extra corpus nescio, Deus scit, raptum hujusmodi usque ad tertium cælum. <sup>3</sup> Et scio hujusmodi hominem sive in corpore, sive extra corpus nescio, Deus scit : <sup>4</sup> quoniam raptus est in paradisum : et audivit arcana verba, quæ non licet homini loqui. <sup>5</sup> Pro hujusmodi gloriabor : pro me autem nihil gloriabor nisi in infirmitatibus meis. <sup>6</sup> Nam etsi voluero gloriari, non ero insipiens : veritatem enim dicam : parco autem, ne quis me existimet supra id quod videt in me, aut aliquid audit ex me. <sup>7</sup> Et ne magnitudo revelationum extollat me, datus est mihi stimulus carnis meæ angelus Satanæ, qui me colaphizet. <sup>8</sup> Propter quod ter Dominum rogavi ut discederet a me : <sup>9</sup> et dixit mihi : Sufficit tibi gratia mea : nam virtus in infirmitate perficitur. Libenter igitur gloriabor in infirmitatibus meis, ut inhabitet in me virtus Christi. <sup>10</sup> Propter quod placeo mihi in infirmitatibus meis, in contumeliis, in necessitatibus, in persecutionibus, in angustiis pro Christo : cum enim infirmor, tunc potens sum. <sup>11</sup> Factus sum insipiens, vos me coëgistis. Ego enim a vobis debui commendari : nihil enim minus fui ab iis, qui sunt supra modum Apostoli : tametsi nihil sum : <sup>12</sup> signa tamen apostolatus mei facta sunt super vos in omni patientia, in signis, et prodigiis, et virtutibus. <sup>13</sup> Quid est enim, quod minus habuistis præ ceteris ecclesiis, nisi quod ego ipse non gravavi vos ? donate mihi hanc injuriam.</p>
<p><sup>14</sup> Ecce tertio hoc paratus sum venire ad vos : et non ero gravis vobis. Non enim quæro quæ vestra sunt, sed vos. Nec enim debent filii parentibus thesaurizare, sed parentes filiis. <sup>15</sup> Ego autem libentissime impendam, et super impendar ipse pro animabus vestris : licet plus vos diligens, minus diligar. <sup>16</sup> Sed esto : ego vos non gravavi : sed cum essem astutus, dolo vos cepi. <sup>17</sup> Numquid per aliquem eorum, quos misi ad vos, circumveni vos ? <sup>18</sup> Rogavi Titum, et misi cum illo fratrem. Numquid Titus vos circumvenit ? nonne eodem spiritu ambulavimus ? nonne iisdem vestigiis ?</p>
<p><sup>19</sup> Olim putatis quod excusemus nos apud vos ? coram Deo in Christo loquimur : omnia autem, carissimi, propter ædificationem vestram. <sup>20</sup> Timeo enim ne forte cum venero, non quales volo, inveniam vos : et ego inveniar a vobis, qualem non vultis : ne forte contentiones, æmulationes, animositates, dissensiones, detractiones, susurrationes, inflationes, seditiones sint inter vos : <sup>21</sup> ne iterum cum venero, humiliet me Deus apud vos, et lugeam multos ex iis qui ante peccaverunt, et non egerunt pœnitentiam super immunditia, et fornicatione, et impudicitia, quam gesserunt.</p>
</div>
<div id="section-1235" class="section level2">
<h2>13</h2>
<p>Ecce tertio hoc venio ad vos : in ore duorum vel trium testium stabit omne verbum. <sup>2</sup> Prædixi, et prædico, ut præsens, et nunc absens iis qui ante peccaverunt, et ceteris omnibus, quoniam si venero iterum, non parcam. <sup>3</sup> An experimentum quæritis ejus, qui in me loquitur Christus, qui in vobis non infirmatur, sed potens est in vobis ? <sup>4</sup> Nam etsi crucifixus est ex infirmitate : sed vivit ex virtute Dei. Nam et nos infirmi sumus in illo : sed vivemus cum eo ex virtute Dei in vobis. <sup>5</sup> Vosmetipsos tentate si estis in fide : ipsi vos probate. An non cognoscitis vosmetipsos quia Christus Jesus in vobis est ? nisi forte reprobi estis. <sup>6</sup> Spero autem quod cognoscetis, quia nos non sumus reprobi. <sup>7</sup> Oramus autem Deum ut nihil mali faciatis, non ut nos probati appareamus, sed ut vos quod bonum est faciatis : nos autem ut reprobi simus. <sup>8</sup> Non enim possumus aliquid adversus veritatem, sed pro veritate. <sup>9</sup> Gaudemus enim, quoniam nos infirmi sumus, vos autem potentes estis. Hoc et oramus, vestram consummationem. <sup>10</sup> Ideo hæc absens scribo, ut non præsens durius agam secundum potestatem, quam Dominus dedit mihi in ædificationem, et non in destructionem.</p>
<p><sup>11</sup> De cetero, fratres, gaudete, perfecti estote, exhortamini, idem sapite, pacem habete, et Deus pacis et dilectionis erit vobiscum. <sup>12</sup> Salutate invicem in osculo sancto. Salutant vos omnes sancti. <sup>13</sup> Gratia Domini nostri Jesu Christi, et caritas Dei, et communicatio Sancti Spiritus sit cum omnibus vobis. Amen.</p>
</div>
</div>
</body>
</html>

