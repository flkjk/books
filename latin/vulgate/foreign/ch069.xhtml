<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="ad_Timotheum_II" class="section level1">
<h1>Epistola B. Pauli Apostoli ad Timotheum Secunda</h1>
<div id="section-1270" class="section level2">
<h2>1</h2>
<p>Paulus Apostolus Jesu Christi per voluntatem Dei, secundum promissionem vitæ, quæ est in Christo Jesu, <sup>2</sup> Timotheo carissimo filio : gratia, misericordia, pax a Deo Patre, et Christo Jesu Domino nostro.</p>
<p><sup>3</sup> Gratias ago Deo, cui servio a progenitoribus in conscientia pura, quod sine intermissione habeam tui memoriam in orationibus meis, nocte ac die <sup>4</sup> desiderans te videre, memor lacrimarum tuarum, ut gaudio implear, <sup>5</sup> recordationem accipiens ejus fidei, quæ est in te non ficta, quæ et habitavit primum in avia tua Loide, et matre tua Eunice, certus sum autem quod et in te.</p>
<p><sup>6</sup> Propter quam causam admoneo te ut resuscites gratiam Dei, quæ est in te per impositionem manuum mearum. <sup>7</sup> Non enim dedit nobis Deus spiritum timoris : sed virtutis, et dilectionis, et sobrietatis. <sup>8</sup> Noli itaque erubescere testimonium Domini nostri, neque me vinctum ejus : sed collabora Evangelio secundum virtutem Dei : <sup>9</sup> qui nos liberavit, et vocavit vocatione sua sancta, non secundum opera nostra, sed secundum propositum suum, et gratiam, quæ data est nobis in Christo Jesu ante tempora sæcularia. <sup>10</sup> Manifestata est autem nunc per illuminationem Salvatoris nostri Jesu Christi, qui destruxit quidem mortem, illuminavit autem vitam, et incorruptionem per Evangelium : <sup>11</sup> in quo positus sum ego prædicator, et Apostolus, et magister gentium. <sup>12</sup> Ob quam causam etiam hæc patior, sed non confundor. Scio enim cui credidi, et certus sum quia potens est depositum meum servare in illum diem. <sup>13</sup> Formam habe sanorum verborum, quæ a me audisti in fide, et in dilectione in Christo Jesu. <sup>14</sup> Bonum depositum custodi per Spiritum Sanctum, qui habitat in nobis. <sup>15</sup> Scis hoc, quod aversi sunt a me omnes, qui in Asia sunt, ex quibus est Phigellus, et Hermogenes. <sup>16</sup> Det misericordiam Dominus Onesiphori domui : quia sæpe me refrigeravit, et catenam meam non erubuit : <sup>17</sup> sed cum Romam venisset, sollicite me quæsivit, et invenit. <sup>18</sup> Det illi Dominus invenire misericordiam a Domino in illa die. Et quanta Ephesi ministravit mihi, tu melius nosti.</p>
</div>
<div id="section-1271" class="section level2">
<h2>2</h2>
<p>Tu ergo fili mi, confortare in gratia, quæ est in Christo Jesu : <sup>2</sup> et quæ audisti a me per multos testes, hæc commenda fidelibus hominibus, qui idonei erant et alios docere. <sup>3</sup> Labora sicut bonus miles Christi Jesu. <sup>4</sup> Nemo militans Deo implicat se negotiis sæcularibus : ut ei placeat, cui se probavit. <sup>5</sup> Nam et qui certat in agone, non coronatur nisi legitime certaverit. <sup>6</sup> Laborantem agricolam oportet primum de fructibus percipere. <sup>7</sup> Intellige quæ dico : dabit enim tibi Dominus in omnibus intellectum. <sup>8</sup> Memor esto Dominum Jesum Christum resurrexisse a mortuis ex semine David, secundum Evangelium meum, <sup>9</sup> in quo laboro usque ad vincula, quasi male operans : sed verbum Dei non est alligatum. <sup>10</sup> Ideo omnia sustineo propter electos, ut et ipsi salutem consequantur, quæ est in Christo Jesu, cum gloria cælesti. <sup>11</sup> Fidelis sermo : nam si commortui sumus, et convivemus : <sup>12</sup> si sustinebimus, et conregnabimus : si negaverimus, et ille negabit nos : <sup>13</sup> si non credimus, ille fidelis permanet, negare seipsum non potest.</p>
<p><sup>14</sup> Hæc commone, testificans coram Domino. Noli contendere verbis : ad nihil enim utile est, nisi ad subversionem audientium. <sup>15</sup> Sollicite cura teipsum probabilem exhibere Deo, operarium inconfusibilem, recte tractantem verbum veritatis. <sup>16</sup> Profana autem et vaniloquia devita : multum enim proficiunt ad impietatem : <sup>17</sup> et sermo eorum ut cancer serpit : ex quibus est Hymenæus et Philetus, <sup>18</sup> qui a veritate exciderunt, dicentes resurrectionem esse jam factam, et subverterunt quorumdam fidem. <sup>19</sup> Sed firmum fundamentum Dei stat, habens signaculum hoc : cognovit Dominus qui sunt ejus, et discedat ab iniquitate omnis qui nominat nomen Domini. <sup>20</sup> In magna autem domo non solum sunt vasa aurea, et argentea, sed et lignea, et fictilia : et quædam quidem in honorem, quædam autem in contumeliam. <sup>21</sup> Si quis ergo emundaverit se ab istis, erit vas in honorem sanctificatum, et utile Domino ad omne opus bonum paratum. <sup>22</sup> Juvenilia autem desideria fuge, sectare vero justitiam, fidem, spem, caritatem, et pacem cum iis qui invocant Dominum de corde puro. <sup>23</sup> Stultas autem et sine disciplina quæstiones devita : sciens quia generant lites. <sup>24</sup> Servum autem Domini non oportet litigare : sed mansuetum esse ad omnes, docibilem, patientem, <sup>25</sup> cum modestia corripientem eos qui resistunt veritati, nequando Deus det illis pœnitentiam ad cognoscendam veritatem, <sup>26</sup> et resipiscant a diaboli laqueis, a quo captivi tenentur ad ipsius voluntatem.</p>
</div>
<div id="section-1272" class="section level2">
<h2>3</h2>
<p>Hoc autem scito, quod in novissimis diebus instabunt tempora periculosa : <sup>2</sup> erunt homines seipsos amantes, cupidi, elati, superbi, blasphemi, parentibus non obedientes, ingrati, scelesti, <sup>3</sup> sine affectione, sine pace, criminatores, incontinentes, immites, sine benignitate, <sup>4</sup> proditores, protervi, tumidi, et voluptatum amatores magis quam Dei : <sup>5</sup> habentes speciem quidem pietatis, virtutem autem ejus abnegantes. Et hos devita : <sup>6</sup> ex his enim sunt qui penetrant domos, et captivas ducunt mulierculas oneratas peccatis, quæ ducuntur variis desideriis : <sup>7</sup> semper discentes, et numquam ad scientiam veritatis pervenientes. <sup>8</sup> Quemadmodum autem Jannes et Mambres restiterunt Moysi : ita et hi resistunt veritati, homines corrupti mente, reprobi circa fidem ; <sup>9</sup> sed ultra non proficient : insipientia enim eorum manifesta erit omnibus, sicut et illorum fuit. <sup>10</sup> Tu autem assecutus es meam doctrinam, institutionem, propositum, fidem, longanimitatem, dilectionem, patientiam, <sup>11</sup> persecutiones, passiones : qualia mihi facta sunt Antiochiæ, Iconii, et Lystris : quales persecutiones sustinui, et ex omnibus eripuit me Dominus. <sup>12</sup> Et omnes, qui pie volunt vivere in Christo Jesu, persecutionem patientur. <sup>13</sup> Mali autem homines et seductores proficient in pejus, errantes, et in errorem mittentes. <sup>14</sup> Tu vero permane in iis quæ didicisti, et credita sunt tibi : sciens a quo didiceris : <sup>15</sup> et quia ab infantia sacras litteras nosti, quæ te possunt instruere ad salutem, per fidem quæ est in Christo Jesu. <sup>16</sup> Omnis Scriptura divinitus inspirata utilis est ad docendum, ad arguendum, ad corripiendum, ad erudiendum in justitia : <sup>17</sup> ut perfectus sit homo Dei, ad omne opus bonum instructus.</p>
</div>
<div id="section-1273" class="section level2">
<h2>4</h2>
<p>Testificor coram Deo, et Jesu Christo, qui judicaturus est vivos et mortuos, per adventum ipsius, et regnum ejus : <sup>2</sup> prædica verbum, insta opportune, importune : argue, obsecra, increpa in omni patientia, et doctrina. <sup>3</sup> Erit enim tempus, cum sanam doctrinam non sustinebunt, sed ad sua desideria coacervabunt sibi magistros, prurientes auribus, <sup>4</sup> et a veritate quidem auditum avertent, ad fabulas autem convertentur. <sup>5</sup> Tu vero vigila, in omnibus labora, opus fac evangelistæ, ministerium tuum imple. Sobrius esto. <sup>6</sup> Ego enim jam delibor, et tempus resolutionis meæ instat. <sup>7</sup> Bonum certamen certavi, cursum consummavi, fidem servavi. <sup>8</sup> In reliquo reposita est mihi corona justitiæ, quam reddet mihi Dominus in illa die, justus judex : non solum autem mihi, sed et iis, qui diligunt adventum ejus.</p>
<p>Festina ad me venire cito. <sup>9</sup> Demas enim me reliquit, diligens hoc sæculum, et abiit Thessalonicam : <sup>10</sup> Crescens in Galatiam, Titus in Dalmatiam. <sup>11</sup> Lucas est mecum solus. Marcum assume, et adduc tecum : est enim mihi utilis in ministerium. <sup>12</sup> Tychicum autem misi Ephesum. <sup>13</sup> Penulam, quam reliqui Troade apud Carpum, veniens affer tecum, et libros, maxime autem membranas. <sup>14</sup> Alexander ærarius multa mala mihi ostendit : reddet illi Dominus secundum opera ejus : <sup>15</sup> quem et tu devita : valde enim restitit verbis nostris. <sup>16</sup> In prima mea defensione nemo mihi affuit, sed omnes me dereliquerunt : non illis imputetur. <sup>17</sup> Dominus autem mihi astitit, et confortavit me, ut per me prædicatio impleatur, et audiant omnes gentes : et liberatus sum de ore leonis. <sup>18</sup> Liberavit me Dominus ab omni opere malo : et salvum faciet in regnum suum cæleste, cui gloria in sæcula sæculorum. Amen. <sup>19</sup> Saluta Priscam, et Aquilam, et Onesiphori domum. <sup>20</sup> Erastus remansit Corinthi. Trophimum autem reliqui infirmum Mileti. <sup>21</sup> Festina ante hiemem venire. Salutant te Eubulus, et Pudens, et Linus, et Claudia, et fratres omnes. <sup>22</sup> Dominus Jesus Christus cum spiritu tuo. Gratia vobiscum. Amen.</p>
</div>
</div>
</body>
</html>

