<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="ad_Galatas" class="section level1">
<h1>Epistola B. Pauli Apostoli ad Galatas</h1>
<div id="section-1236" class="section level2">
<h2>1</h2>
<p>Paulus, Apostolus non ab hominibus, neque per hominem, sed per Jesum Christum, et Deum Patrem, qui suscitavit eum a mortuis : <sup>2</sup> et qui mecum sunt omnes fratres, ecclesiis Galatiæ. <sup>3</sup> Gratia vobis, et pax a Deo Patre, et Domino nostro Jesu Christo, <sup>4</sup> qui dedit semetipsum pro peccatis nostris, ut eriperet nos de præsenti sæculo nequam, secundum voluntatem Dei et Patris nostri, <sup>5</sup> cui est gloria in sæcula sæculorum. Amen.</p>
<p><sup>6</sup> Miror quod sic tam cito transferimini ab eo qui vos vocavit in gratiam Christi in aliud Evangelium : <sup>7</sup> quod non est aliud, nisi sunt aliqui qui vos conturbant, et volunt convertere Evangelium Christi. <sup>8</sup> Sed licet nos aut angelus de cælo evangelizet vobis præterquam quod evangelizavimus vobis, anathema sit. <sup>9</sup> Sicut prædiximus, et nunc iterum dico : si quis vobis evangelizaverit præter id quod accepistis, anathema sit. <sup>10</sup> Modo enim hominibus suadeo, an Deo ? an quæro hominibus placere ? si adhuc hominibus placerem, Christi servus non essem.</p>
<p><sup>11</sup> Notum enim vobis facio, fratres, Evangelium, quod evangelizatum est a me, quia non est secundum hominem : <sup>12</sup> neque enim ego ab homine accepi illud, neque didici, sed per revelationem Jesu Christi. <sup>13</sup> Audistis enim conversationem meam aliquando in Judaismo : quoniam supra modum persequebar Ecclesiam Dei, et expugnabam illam, <sup>14</sup> et proficiebam in Judaismo supra multos coætaneos meos in genere meo, abundantius æmulator existens paternarum mearum traditionum. <sup>15</sup> Cum autem placuit ei, qui me segregavit ex utero matris meæ, et vocavit per gratiam suam, <sup>16</sup> ut revelaret Filium suum in me, ut evangelizarem illum in gentibus : continuo non acquievi carni et sanguini, <sup>17</sup> neque veni Jerosolymam ad antecessores meos Apostolos : sed abii in Arabiam, et iterum reversus sum Damascum : <sup>18</sup> deinde post annos tres veni Jerosolymam videre Petrum, et mansi apud eum diebus quindecim : <sup>19</sup> alium autem Apostolorum vidi neminem, nisi Jacobum fratrem Domini. <sup>20</sup> Quæ autem scribo vobis, ecce coram Deo, quia non mentior. <sup>21</sup> Deinde veni in partes Syriæ, et Ciliciæ. <sup>22</sup> Eram autem ignotus facie ecclesiis Judææ, quæ erant in Christo : <sup>23</sup> tantum autem auditum habebant quoniam qui persequebatur nos aliquando, nunc evangelizat fidem, quam aliquando expugnabat : <sup>24</sup> et in me clarificabant Deum.</p>
</div>
<div id="section-1237" class="section level2">
<h2>2</h2>
<p>Deinde post annos quatuordecim, iterum ascendi Jerosolymam cum Barnaba, assumpto et Tito. <sup>2</sup> Ascendi autem secundum revelationem : et contuli cum illis Evangelium, quod prædico in gentibus, seorsum autem iis qui videbantur aliquid esse : ne forte in vacuum currerem, aut cucurrissem. <sup>3</sup> Sed neque Titus, qui mecum erat, cum esset gentilis, compulsus est circumcidi : <sup>4</sup> sed propter subintroductos falsos fratres, qui subintroierunt explorare libertatem nostram, quam habemus in Christo Jesu, ut nos in servitutem redigerent. <sup>5</sup> Quibus neque ad horam cessimus subjectione, ut veritas Evangelii permaneat apud vos : <sup>6</sup> ab iis autem, qui videbantur esse aliquid (quales aliquando fuerint, nihil mea interest : Deus personam hominis non accipit) : mihi enim qui videbantur esse aliquid, nihil contulerunt. <sup>7</sup> Sed e contra cum vidissent quod creditum est mihi Evangelium præputii, sicut et Petro circumcisionis <sup>8</sup> (qui enim operatus est Petro in apostolatum circumcisionis, operatus est et mihi inter gentes) : <sup>9</sup> et cum cognovissent gratiam, quæ data est mihi, Jacobus, et Cephas, et Joannes, qui videbantur columnæ esse, dextras dederunt mihi, et Barnabæ societatis : ut nos in gentes, ipsi autem in circumcisionem : <sup>10</sup> tantum ut pauperum memores essemus, quod etiam sollicitus fui hoc ipsum facere.</p>
<p><sup>11</sup> Cum autem venisset Cephas Antiochiam, in faciem ei restiti, quia reprehensibilis erat. <sup>12</sup> Prius enim quam venirent quidam a Jacobo, cum gentibus edebat : cum autem venissent, subtrahebat, et segregabat se, timens eos qui ex circumcisione erant. <sup>13</sup> Et simulationi ejus consenserunt ceteri Judæi, ita ut et Barnabas duceretur ab eis in illam simulationem. <sup>14</sup> Sed cum vidissem quod non recte ambularent ad veritatem Evangelii, dixi Cephæ coram omnibus : Si tu, cum Judæus sis, gentiliter vivis, et non judaice : quomodo gentes cogis judaizare ?</p>
<p><sup>15</sup> Nos natura Judæi, et non ex gentibus peccatores. <sup>16</sup> Scientes autem quod non justificatur homo ex operibus legis, nisi per fidem Jesu Christi : et nos in Christo Jesu credimus, ut justificemur ex fide Christi, et non ex operibus legis : propter quod ex operibus legis non justificabitur omnis caro. <sup>17</sup> Quod si quærentes justificari in Christo, inventi sumus et ipsi peccatores, numquid Christus peccati minister est ? Absit. <sup>18</sup> Si enim quæ destruxi, iterum hæc ædifico : prævaricatorem me constituo. <sup>19</sup> Ego enim per legem, legi mortuus sum, ut Deo vivam : Christo confixus sum cruci. <sup>20</sup> Vivo autem, jam non ego : vivit vero in me Christus. Quod autem nunc vivo in carne : in fide vivo Filii Dei, qui dilexit me, et tradidit semetipsum pro me. <sup>21</sup> Non abjicio gratiam Dei. Si enim per legem justitia, ergo gratis Christus mortuus est.</p>
</div>
<div id="section-1238" class="section level2">
<h2>3</h2>
<p>O insensati Galatæ, quis vos fascinavit non obedire veritati, ante quorum oculos Jesus Christus præscriptus est, in vobis crucifixus ? <sup>2</sup> Hoc solum a vobis volo discere : ex operibus legis Spiritum accepistis, an ex auditu fidei ? <sup>3</sup> sic stulti estis, ut cum Spiritu cœperitis, nunc carne consummemini ? <sup>4</sup> tanta passi estis sine causa ? si tamen sine causa. <sup>5</sup> Qui ergo tribuit vobis Spiritum, et operatur virtutes in vobis : ex operibus legis, an ex auditu fidei ?</p>
<p><sup>6</sup> Sicut scriptum est : Abraham credidit Deo, et reputatum est illi ad justitiam : <sup>7</sup> cognoscite ergo quia qui ex fide sunt, ii sunt filii Abrahæ. <sup>8</sup> Providens autem Scriptura quia ex fide justificat gentes Deus, prænuntiavit Abrahæ : Quia benedicentur in te omnes gentes. <sup>9</sup> Igitur qui ex fide sunt, benedicentur cum fideli Abraham. <sup>10</sup> Quicumque enim ex operibus legis sunt, sub maledicto sunt. Scriptum est enim : Maledictus omnis qui non permanserit in omnibus quæ scripta sunt in libro legis ut faciat ea. <sup>11</sup> Quoniam autem in lege nemo justificatur apud Deum, manifestum est : quia justus ex fide vivit. <sup>12</sup> Lex autem non est ex fide, sed : Qui fecerit ea, vivet in illis. <sup>13</sup> Christus nos redemit de maledicto legis, factus pro nobis maledictum : quia scriptum est : Maledictus omnis qui pendet in ligno : <sup>14</sup> ut in gentibus benedictio Abrahæ fieret in Christo Jesu, ut pollicitationem Spiritus accipiamus per fidem.</p>
<p><sup>15</sup> Fratres (secundum hominem dico) tamen hominis confirmatum testamentum nemo spernit, aut superordinat. <sup>16</sup> Abrahæ dictæ sunt promissiones, et semini ejus. Non dicit : Et seminibus, quasi in multis : sed quasi in uno : Et semini tuo, qui est Christus. <sup>17</sup> Hoc autem dico, testamentum confirmatum a Deo : quæ post quadringentos et triginta annos facta est lex, non irritum facit ad evacuandam promissionem. <sup>18</sup> Nam si ex lege hæreditas, jam non ex promissione. Abrahæ autem per repromissionem donavit Deus.</p>
<p><sup>19</sup> Quid igitur lex ? Propter transgressiones posita est donec veniret semen, cui promiserat, ordinata per angelos in manu mediatoris. <sup>20</sup> Mediator autem unius non est : Deus autem unus est. <sup>21</sup> Lex ergo adversus promissa Dei ? Absit. Si enim data esset lex, quæ posset vivificare, vere ex lege esset justitia. <sup>22</sup> Sed conclusit Scriptura omnia sub peccato, ut promissio ex fide Jesu Christi daretur credentibus. <sup>23</sup> Prius autem quam veniret fides, sub lege custodiebamur conclusi in eam fidem quæ revelanda erat. <sup>24</sup> Itaque lex pædagogus noster fuit in Christo, ut ex fide justificemur. <sup>25</sup> At ubi venit fides, jam non sumus sub pædagogo.</p>
<p><sup>26</sup> Omnes enim filii Dei estis per fidem, quæ est in Christo Jesu. <sup>27</sup> Quicumque enim in Christo baptizati estis, Christum induistis. <sup>28</sup> Non est Judæus, neque Græcus : non est servus, neque liber : non est masculus, neque femina. Omnes enim vos unum estis in Christo Jesu. <sup>29</sup> Si autem vos Christi, ergo semen Abrahæ estis, secundum promissionem hæredes.</p>
</div>
<div id="section-1239" class="section level2">
<h2>4</h2>
<p>Dico autem : quanto tempore hæres parvulus est, nihil differt a servo, cum sit dominus omnium : <sup>2</sup> sed sub tutoribus et actoribus est usque ad præfinitum tempus a patre : <sup>3</sup> ita et nos cum essemus parvuli, sub elementis mundi eramus servientes. <sup>4</sup> At ubi venit plenitudo temporis, misit Deus Filium suum factum ex muliere, factum sub lege, <sup>5</sup> ut eos, qui sub lege erant, redimeret, ut adoptionem filiorum reciperemus. <sup>6</sup> Quoniam autem estis filii, misit Deus Spiritum Filii sui in corda vestra, clamantem : Abba, Pater. <sup>7</sup> Itaque jam non est servus, sed filius : quod si filius, et hæres per Deum.</p>
<p><sup>8</sup> Sed tunc quidem ignorantes Deum, iis, qui natura non sunt dii, serviebatis. <sup>9</sup> Nunc autem cum cognoveritis Deum, immo cogniti sitis a Deo : quomodo convertimini iterum ad infirma et egena elementa, quibus denuo servire vultis ? <sup>10</sup> Dies observatis, et menses, et tempora, et annos. <sup>11</sup> Timeo vos, ne forte sine causa laboraverim in vobis.</p>
<p><sup>12</sup> Estote sicut ego, quia et ego sicut vos : fratres, obsecro vos. Nihil me læsistis. <sup>13</sup> Scitis autem quia per infirmitatem carnis evangelizavi vobis jampridem : et tentationem vestram in carne mea <sup>14</sup> non sprevistis, neque respuistis : sed sicut angelum Dei excepistis me, sicut Christum Jesum. <sup>15</sup> Ubi est ergo beatitudo vestra ? testimonium enim perhibeo vobis, quia, si fieri posset, oculos vestros eruissetis, et dedissetis mihi. <sup>16</sup> Ergo inimicus vobis factus sum, verum dicens vobis ? <sup>17</sup> Æmulantur vos non bene : sed excludere vos volunt, ut illos æmulemini. <sup>18</sup> Bonum autem æmulamini in bono semper : et non tantum cum præsens sum apud vos. <sup>19</sup> Filioli mei, quos iterum parturio, donec formetur Christus in vobis : <sup>20</sup> vellem autem esse apud vos modo, et mutare vocem meam : quoniam confundor in vobis.</p>
<p><sup>21</sup> Dicite mihi qui sub lege vultis esse : legem non legistis ? <sup>22</sup> Scriptum est enim : Quoniam Abraham duos filios habuit : unum de ancilla, et unum de libera. <sup>23</sup> Sed qui de ancilla, secundum carnem natus est : qui autem de libera, per repromissionem : <sup>24</sup> quæ sunt per allegoriam dicta. Hæc enim sunt duo testamenta. Unum quidem in monte Sina, in servitutem generans, quæ est Agar : <sup>25</sup> Sina enim mons est in Arabia, qui conjunctus est ei quæ nunc est Jerusalem, et servit cum filiis suis. <sup>26</sup> Illa autem, quæ sursum est Jerusalem, libera est, quæ est mater nostra. <sup>27</sup> Scriptum est enim : Lætare, sterilis, quæ non paris ;<br />
erumpe et clama, quæ non parturis :<br />
quia multi filii desertæ,<br />
magis quam ejus quæ habet virum.</p>
<p><sup>28</sup> Nos autem, fratres, secundum Isaac promissionis filii sumus. <sup>29</sup> Sed quomodo tunc is, qui secundum carnem natus fuerat, persequebatur eum qui secundum spiritum : ita et nunc. <sup>30</sup> Sed quid dicit Scriptura ? Ejice ancillam, et filium ejus : non enim hæres erit filius ancillæ cum filio liberæ. <sup>31</sup> Itaque, fratres, non sumus ancillæ filii, sed liberæ : qua libertate Christus nos liberavit.</p>
</div>
<div id="section-1240" class="section level2">
<h2>5</h2>
<p>State, et nolite iterum jugo servitutis contineri. <sup>2</sup> Ecce ego Paulus dico vobis : quoniam si circumcidamini, Christus vobis nihil proderit. <sup>3</sup> Testificor autem rursus omni homini circumcidenti se, quoniam debitor est universæ legis faciendæ. <sup>4</sup> Evacuati estis a Christo, qui in lege justificamini : a gratia excidistis. <sup>5</sup> Nos enim spiritu ex fide, spem justitiæ exspectamus. <sup>6</sup> Nam in Christo Jesu neque circumcisio aliquid valet, neque præputium : sed fides, quæ per caritatem operatur. <sup>7</sup> Currebatis bene : quis vos impedivit veritati non obedire ? <sup>8</sup> persuasio hæc non est ex eo, qui vocat vos. <sup>9</sup> Modicum fermentum totam massam corrumpit. <sup>10</sup> Ego confido in vobis in Domino, quod nihil aliud sapietis : qui autem conturbat vos, portabit judicium, quicumque est ille. <sup>11</sup> Ego autem, fratres, si circumcisionem adhuc prædico : quid adhuc persecutionem patior ? ergo evacuatum est scandalum crucis. <sup>12</sup> Utinam et abscindantur qui vos conturbant.</p>
<p><sup>13</sup> Vos enim in libertatem vocati estis, fratres : tantum ne libertatem in occasionem detis carnis, sed per caritatem Spiritus servite invicem. <sup>14</sup> Omnis enim lex in uno sermone impletur : Diliges proximum tuum sicut teipsum. <sup>15</sup> Quod si invicem mordetis, et comeditis : videte ne ab invicem consumamini. <sup>16</sup> Dico autem : Spiritu ambulate, et desideria carnis non perficietis. <sup>17</sup> Caro enim concupiscit adversus spiritum, spiritus autem adversus carnem : hæc enim sibi invicem adversantur, ut non quæcumque vultis, illa faciatis. <sup>18</sup> Quod si Spiritu ducimini, non estis sub lege. <sup>19</sup> Manifesta sunt autem opera carnis, quæ sunt fornicatio, immunditia, impudicitia, luxuria, <sup>20</sup> idolorum servitus, veneficia, inimicitiæ, contentiones, æmulationes, iræ, rixæ, dissensiones, sectæ, <sup>21</sup> invidiæ, homicidia, ebrietates, comessationes, et his similia, quæ prædico vobis, sicut prædixi : quoniam qui talia agunt, regnum Dei non consequentur. <sup>22</sup> Fructus autem Spiritus est caritas, gaudium, pax, patientia, benignitas, bonitas, longanimitas, <sup>23</sup> mansuetudo, fides, modestia, continentia, castitas. Adversus hujusmodi non est lex. <sup>24</sup> Qui autem sunt Christi, carnem suam crucifixerunt cum vitiis et concupiscentiis. <sup>25</sup> Si Spiritu vivimus, Spiritu et ambulemus. <sup>26</sup> Non efficiamur inanis gloriæ cupidi, invicem provocantes, invicem invidentes.</p>
</div>
<div id="section-1241" class="section level2">
<h2>6</h2>
<p>Fratres, etsi præoccupatus fuerit homo in aliquo delicto, vos, qui spirituales estis, hujusmodi instruite in spiritu lenitatis, considerans teipsum, ne et tu tenteris. <sup>2</sup> Alter alterius onera portate, et sic adimplebitis legem Christi. <sup>3</sup> Nam si quis existimat se aliquid esse, cum nihil sit, ipse se seducit. <sup>4</sup> Opus autem suum probet unusquisque, et sic in semetipso tantum gloriam habebit, et non in altero. <sup>5</sup> Unusquisque enim onus suum portabit. <sup>6</sup> Communicet autem is qui catechizatur verbo, ei qui se catechizat, in omnibus bonis. <sup>7</sup> Nolite errare : Deus non irridetur. <sup>8</sup> Quæ enim seminaverit homo, hæc et metet. Quoniam qui seminat in carne sua, de carne et metet corruptionem : qui autem seminat in spiritu, de spiritu metet vitam æternam. <sup>9</sup> Bonum autem facientes, non deficiamus : tempore enim suo metemus non deficientes. <sup>10</sup> Ergo dum tempus habemus, operemur bonum ad omnes, maxime autem ad domesticos fidei.</p>
<p><sup>11</sup> Videte qualibus litteris scripsi vobis mea manu. <sup>12</sup> Quicumque enim volunt placere in carne, hi cogunt vos circumcidi, tantum ut crucis Christi persecutionem non patiantur. <sup>13</sup> Neque enim qui circumciduntur, legem custodiunt : sed volunt vos circumcidi, ut in carne vestra glorientur. <sup>14</sup> Mihi autem absit gloriari, nisi in cruce Domini nostri Jesu Christi : per quem mihi mundus crucifixus est, et ego mundo. <sup>15</sup> In Christo enim Jesu neque circumcisio aliquid valet, neque præputium, sed nova creatura. <sup>16</sup> Et quicumque hanc regulam secuti fuerint, pax super illos, et misericordia, et super Israël Dei. <sup>17</sup> De cetero, nemo mihi molestus sit : ego enim stigmata Domini Jesu in corpore meo porto. <sup>18</sup> Gratia Domini nostri Jesu Christi cum spiritu vestro, fratres. Amen.</p>
</div>
</div>
</body>
</html>

