<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="ad_Colossenses" class="section level1">
<h1>Epistola B. Pauli Apostoli ad Colossenses</h1>
<div id="section-1252" class="section level2">
<h2>1</h2>
<p>Paulus Apostolus Jesu Christi per voluntatem Dei, et Timotheus frater : <sup>2</sup> eis, qui sunt Colossis, sanctis, et fidelibus fratribus in Christo Jesu. <sup>3</sup> Gratia vobis, et pax a Deo Patre nostro, et Domino Jesu Christo.</p>
<p>Gratias agimus Deo, et Patri Domini nostri Jesu Christi semper pro vobis orantes : <sup>4</sup> audientes fidem vestram in Christo Jesu, et dilectionem quam habetis in sanctos omnes <sup>5</sup> propter spem, quæ reposita est vobis in cælis : quam audistis in verbo veritatis Evangelii : <sup>6</sup> quod pervenit ad vos, sicut et in universo mundo est, et fructificat, et crescit sicut in vobis, ex ea die, qua audistis, et cognovistis gratiam Dei in veritate, <sup>7</sup> sicut didicistis ab Epaphra carissimo conservo nostro, qui est fidelis pro vobis minister Christi Jesu, <sup>8</sup> qui etiam manifestavit nobis dilectionem vestram in spiritu. <sup>9</sup> Ideo et nos ex qua die audivimus, non cessamus pro vobis orantes, et postulantes ut impleamini agnitione voluntatis ejus, in omni sapientia et intellectu spiritali : <sup>10</sup> ut ambuletis digne Deo per omnia placentes : in omni opere bono fructificantes, et crescentes in scientia Dei : <sup>11</sup> in omni virtute confortati secundum potentiam claritatis ejus, in omni patientia et longanimitate cum gaudio, <sup>12</sup> gratias agentes Deo Patri, qui dignos nos fecit in partem sortis sanctorum in lumine : <sup>13</sup> qui eripuit nos de potestate tenebrarum, et transtulit in regnum filii dilectionis suæ, <sup>14</sup> in quo habemus redemptionem per sanguinem ejus, remissionem peccatorum : <sup>15</sup> qui est imago Dei invisibilis, primogenitus omnis creaturæ : <sup>16</sup> quoniam in ipso condita sunt universa in cælis, et in terra, visibilia, et invisibilia, sive throni, sive dominationes, sive principatus, sive potestates : omnia per ipsum et in ipso creata sunt : <sup>17</sup> et ipse est ante omnes, et omnia in ipso constant.</p>
<p><sup>18</sup> Et ipse est caput corporis Ecclesiæ, qui est principium, primogenitus ex mortuis : ut sit in omnibus ipse primatum tenens : <sup>19</sup> quia in ipso complacuit, omnem plenitudinem inhabitare : <sup>20</sup> et per eum reconciliare omnia in ipsum, pacificans per sanguinem crucis ejus, sive quæ in terris, sive quæ in cælis sunt. <sup>21</sup> Et vos cum essetis aliquando alienati, et inimici sensu in operibus malis : <sup>22</sup> nunc autem reconciliavit in corpore carnis ejus per mortem, exhibere vos sanctos, et immaculatos, et irreprehensibiles coram ipso : <sup>23</sup> si tamen permanetis in fide fundati, et stabiles, et immobiles a spe Evangelii, quod audistis, quod prædicatum est in universa creatura, quæ sub cælo est, cujus factus sum ego Paulus minister.</p>
<p><sup>24</sup> Qui nunc gaudeo in passionibus pro vobis, et adimpleo ea quæ desunt passionum Christi, in carne mea pro corpore ejus, quod est Ecclesia : <sup>25</sup> cujus factus sum ego minister secundum dispensationem Dei, quæ data est mihi in vos, ut impleam verbum Dei : <sup>26</sup> mysterium, quod absconditum fuit a sæculis, et generationibus, nunc autem manifestatum est sanctis ejus, <sup>27</sup> quibus voluit Deus notas facere divitias gloriæ sacramenti hujus in gentibus, quod est Christus, in vobis spes gloriæ, <sup>28</sup> quem nos annuntiamus, corripientes omnem hominem, et docentes omnem hominem, in omni sapientia, ut exhibeamus omnem hominem perfectum in Christo Jesu : <sup>29</sup> in quo et laboro, certando secundum operationem ejus, quam operatur in me in virtute.</p>
</div>
<div id="section-1253" class="section level2">
<h2>2</h2>
<p>Volo enim vos scire qualem sollicitudinem habeam pro vobis, et pro iis qui sunt Laodiciæ, et quicumque non viderunt faciem meam in carne : <sup>2</sup> ut consolentur corda ipsorum, instructi in caritate, et in omnes divitias plenitudinis intellectus, in agnitionem mysterii Dei Patris et Christi Jesu : <sup>3</sup> in quo sunt omnes thesauri sapientiæ et scientiæ absconditi.</p>
<p><sup>4</sup> Hoc autem dico, ut nemo vos decipiat in sublimitate sermonum. <sup>5</sup> Nam etsi corpore absens sum, sed spiritu vobiscum sum : gaudens, et videns ordinem vestrum, et firmamentum ejus, quæ in Christo est, fidei vestræ. <sup>6</sup> Sicut ergo accepistis Jesum Christum Dominum, in ipso ambulate, <sup>7</sup> radicati, et superædificati in ipso, et confirmati fide, sicut et didicistis, abundantes in illo in gratiarum actione. <sup>8</sup> Videte ne quis vos decipiat per philosophiam, et inanem fallaciam secundum traditionem hominum, secundum elementa mundi, et non secundum Christum : <sup>9</sup> quia in ipso inhabitat omnis plenitudo divinitatis corporaliter : <sup>10</sup> et estis in illo repleti, qui est caput omnis principatus et potestatis : <sup>11</sup> in quo et circumcisi estis circumcisione non manu facta in expoliatione corporis carnis, sed in circumcisione Christi : <sup>12</sup> consepulti ei in baptismo, in quo et resurrexistis per fidem operationis Dei, qui suscitavit illum a mortuis. <sup>13</sup> Et vos cum mortui essetis in delictis, et præputio carnis vestræ, convivificavit cum illo, donans vobis omnia delicta : <sup>14</sup> delens quod adversus nos erat chirographum decreti, quod erat contrarium nobis, et ipsum tulit de medio, affigens illud cruci : <sup>15</sup> et expolians principatus, et potestates traduxit confidenter, palam triumphans illos in semetipso.</p>
<p><sup>16</sup> Nemo ergo vos judicet in cibo, aut in potu, aut in parte diei festi, aut neomeniæ, aut sabbatorum : <sup>17</sup> quæ sunt umbra futurorum : corpus autem Christi. <sup>18</sup> Nemo vos seducat, volens in humilitate, et religione angelorum, quæ non vidit ambulans, frustra inflatus sensu carnis suæ, <sup>19</sup> et non tenens caput, ex quo totum corpus per nexus, et conjunctiones subministratum, et constructum crescit in augmentum Dei. <sup>20</sup> Si ergo mortui estis cum Christo ab elementis hujus mundi : quid adhuc tamquam viventes in mundo decernitis ? <sup>21</sup> Ne tetigeritis, neque gustaveritis, neque contrectaveritis : <sup>22</sup> quæ sunt omnia in interitum ipso usu, secundum præcepta et doctrinas hominum : <sup>23</sup> quæ sunt rationem quidem habentia sapientiæ in superstitione, et humilitate, et non ad parcendum corpori, non in honore aliquo ad saturitatem carnis.</p>
</div>
<div id="section-1254" class="section level2">
<h2>3</h2>
<p>Igitur, si consurrexistis cum Christo : quæ sursum sunt quærite, ubi Christus est in dextera Dei sedens : <sup>2</sup> quæ sursum sunt sapite, non quæ super terram. <sup>3</sup> Mortui enim estis, et vita vestra est abscondita cum Christo in Deo. <sup>4</sup> Cum Christus apparuerit, vita vestra : tunc et vos apparebitis cum ipso in gloria. <sup>5</sup> Mortificate ergo membra vestra, quæ sunt super terram : fornicationem, immunditiam, libidinem, concupiscentiam malam, et avaritiam, quæ est simulacrorum servitus : <sup>6</sup> propter quæ venit ira Dei super filios incredulitatis : <sup>7</sup> in quibus et vos ambulastis aliquando, cum viveretis in illis. <sup>8</sup> Nunc autem deponite et vos omnia : iram, indignationem, malitiam, blasphemiam, turpem sermonem de ore vestro. <sup>9</sup> Nolite mentiri invicem, expoliantes vos veterem hominem cum actibus suis, <sup>10</sup> et induentes novum eum, qui renovatur in agnitionem secundum imaginem ejus qui creavit illum : <sup>11</sup> ubi non est gentilis et Judæus, circumcisio et præputium, Barbarus et Scytha, servus et liber : sed omnia, et in omnibus Christus. <sup>12</sup> Induite vos ergo, sicut electi Dei, sancti, et dilecti, viscera misericordiæ, benignitatem, humilitatem, modestiam, patientiam : <sup>13</sup> supportantes invicem, et donantes vobismetipsis si quis adversus aliquem habet querelam : sicut et Dominus donavit vobis, ita et vos. <sup>14</sup> Super omnia autem hæc, caritatem habete, quod est vinculum perfectionis : <sup>15</sup> et pax Christi exsultet in cordibus vestris, in qua et vocati estis in uno corpore : et grati estote. <sup>16</sup> Verbum Christi habitet in vobis abundanter, in omni sapientia, docentes, et commonentes vosmetipsos, psalmis, hymnis, et canticis spiritualibus, in gratia cantantes in cordibus vestris Deo. <sup>17</sup> Omne, quodcumque facitis in verbo aut in opere, omnia in nomine Domini Jesu Christi, gratias agentes Deo et Patri per ipsum.</p>
<p><sup>18</sup> Mulieres, subditæ estote viris, sicut oportet, in Domino. <sup>19</sup> Viri, diligite uxores vestras, et nolite amari esse ad illas. <sup>20</sup> Filii, obedite parentibus per omnia : hoc enim placitum est in Domino. <sup>21</sup> Patres, nolite ad indignationem provocare filios vestros, ut non pusillo animo fiant. <sup>22</sup> Servi, obedite per omnia dominis carnalibus, non ad oculum servientes, quasi hominibus placentes, sed in simplicitate cordis, timentes Deum. <sup>23</sup> Quodcumque facitis, ex animo operamini sicut Domino, et non hominibus : <sup>24</sup> scientes quod a Domino accipietis retributionem hæreditatis. Domino Christo servite. <sup>25</sup> Qui enim injuriam facit, recipiet id quod inique gessit : et non est personarum acceptio apud Deum.</p>
</div>
<div id="section-1255" class="section level2">
<h2>4</h2>
<p>Domini, quod justum est et æquum, servis præstate : scientes quod et vos Dominum habetis in cælo.</p>
<p><sup>2</sup> Orationi instate, vigilantes in ea in gratiarum actione : <sup>3</sup> orantes simul et pro nobis, ut Deus aperiat nobis ostium sermonis ad loquendum mysterium Christi (propter quod etiam vinctus sum), <sup>4</sup> ut manifestem illud ita ut oportet me loqui. <sup>5</sup> In sapientia ambulate ad eos, qui foris sunt : tempus redimentes. <sup>6</sup> Sermo vester semper in gratia sale sit conditus, ut sciatis quomodo oporteat vos unicuique respondere.</p>
<p><sup>7</sup> Quæ circa me sunt, omnia vobis nota faciet Tychicus, carissimus frater, et fidelis minister, et conservus in Domino : <sup>8</sup> quem misi ad vos ad hoc ipsum, ut cognoscat quæ circa vos sunt, et consoletur corda vestra, <sup>9</sup> cum Onesimo carissimo, et fideli fratre, qui ex vobis est. Omnia, quæ hic aguntur, nota facient vobis.</p>
<p><sup>10</sup> Salutat vos Aristarchus concaptivus meus, et Marcus consobrinus Barnabæ, de quo accepistis mandata : si venerit ad vos, excipite illum : <sup>11</sup> et Jesus, qui dicitur Justus : qui sunt ex circumcisione : hi soli sunt adjutores mei in regno Dei, qui mihi fuerunt solatio. <sup>12</sup> Salutat vos Epaphras, qui ex vobis est, servus Christi Jesu, semper sollicitus pro vobis in orationibus, ut stetis perfecti, et pleni in omni voluntate Dei. <sup>13</sup> Testimonium enim illi perhibeo quod habet multum laborem pro vobis, et pro iis qui sunt Laodiciæ, et qui Hierapoli. <sup>14</sup> Salutat vos Lucas, medicus carissimus, et Demas. <sup>15</sup> Salutate fratres, qui sunt Laodiciæ, et Nympham, et quæ in domo ejus est, ecclesiam. <sup>16</sup> Et cum lecta fuerit apud vos epistola hæc, facite ut et in Laodicensium ecclesia legatur : et eam, quæ Laodicensium est, vos legatis. <sup>17</sup> Et dicite Archippo : Vide ministerium, quod accepisti in Domino, ut illud impleas. <sup>18</sup> Salutatio, mea manu Pauli. Memores estote vinculorum meorum. Gratia vobiscum. Amen.</p>
</div>
</div>
</body>
</html>

