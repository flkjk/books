<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Petri_II" class="section level1">
<h1>Epistola B. Petri Apostoli Secunda</h1>
<div id="section-1301" class="section level2">
<h2>1</h2>
<p>Simon Petrus, servus et apostolus Jesu Christi, iis qui coæqualem nobiscum sortiti sunt fidem in justitia Dei nostri, et Salvatoris Jesu Christi. <sup>2</sup> Gratia vobis, et pax adimpleatur in cognitione Dei, et Christi Jesu Domini nostri : <sup>3</sup> Quomodo omnia nobis divinæ virtutis suæ, quæ ad vitam et pietatem donata sunt, per cognitionem ejus, qui vocavit nos propria gloria, et virtute, <sup>4</sup> per quem maxima, et pretiosa nobis promissa donavit : ut per hæc efficiamini divinæ consortes naturæ : fugientes ejus, quæ in mundo est, concupiscentiæ corruptionem.</p>
<p><sup>5</sup> Vos autem curam omnem subinferentes, ministrate in fide vestra virtutem, in virtute autem scientiam, <sup>6</sup> in scientia autem abstinentiam, in abstinentia autem patientiam, in patientia autem pietatem, <sup>7</sup> in pietate autem amorem fraternitatis, in amore autem fraternitatis caritatem. <sup>8</sup> Hæc enim si vobiscum adsint, et superent, non vacuos nec sine fructu vos constituent in Domini nostri Jesu Christi cognitione. <sup>9</sup> Cui enim non præsto sunt hæc, cæcus est, et manu tentans, oblivionem accipiens purgationis veterum suorum delictorum. <sup>10</sup> Quapropter fratres, magis satagite ut per bona opera certam vestram vocationem, et electionem faciatis : hæc enim facientes, non peccabitis aliquando. <sup>11</sup> Sic enim abundanter ministrabitur vobis introitus in æternum regnum Domini nostri et Salvatoris Jesu Christi.</p>
<p><sup>12</sup> Propter quod incipiam vos semper commonere de his : et quidem scientes et confirmatos vos in præsenti veritate. <sup>13</sup> Justum autem arbitror quamdiu sum in hoc tabernaculo, suscitare vos in commonitione : <sup>14</sup> certus quod velox est depositio tabernaculi mei secundum quod et Dominus noster Jesus Christus significavit mihi. <sup>15</sup> Dabo autem operam et frequenter habere vos post obitum meum, ut horum memoriam faciatis.</p>
<p><sup>16</sup> Non enim doctas fabulas secuti notam fecimus vobis Domini nostri Jesu Christi virtutem et præsentiam : sed speculatores facti illius magnitudinis. <sup>17</sup> Accipiens enim a Deo Patre honorem et gloriam, voce delapsa ad eum hujuscemodi a magnifica gloria : Hic est Filius meus dilectus, in quo mihi complacui, ipsum audite. <sup>18</sup> Et hanc vocem nos audivimus de cælo allatam, cum essemus cum ipso in monte sancto. <sup>19</sup> Et habemus firmiorem propheticum sermonem : cui benefacitis attendentes quasi lucernæ lucenti in caliginoso loco donec dies elucescat, et lucifer oriatur in cordibus vestris : <sup>20</sup> hoc primum intelligentes quod omnis prophetia Scripturæ propria interpretatione non fit. <sup>21</sup> Non enim voluntate humana allata est aliquando prophetia : sed Spiritu Sancto inspirati, locuti sunt sancti Dei homines.</p>
</div>
<div id="section-1302" class="section level2">
<h2>2</h2>
<p>Fuerunt vero et pseudoprophetæ in populo, sicut et in vobis erunt magistri mendaces, qui introducent sectas perditionis : et eum qui emit eos, Dominum negant, superducentes sibi celerem perditionem. <sup>2</sup> Et multi sequentur eorum luxurias, per quos via veritatis blasphemabitur : <sup>3</sup> et in avaritia fictis verbis de vobis negotiabuntur : quibus judicium jam olim non cessat : et perditio eorum non dormitat. <sup>4</sup> Si enim Deus angelis peccantibus non pepercit, sed rudentibus inferni detractos in tartarum tradidit cruciandos, in judicium reservari. <sup>5</sup> Et originali mundo non pepercit, sed octavum Noë justitiæ præconem custodivit, diluvium mundo impiorum inducens. <sup>6</sup> Et civitates Sodomorum et Gomorrhæorum in cinerem redigens, eversione damnavit : exemplum eorum, qui impie acturi sunt, ponens : <sup>7</sup> et justum Lot oppressum a nefandorum injuria, ac luxuriosa conversatione eripuit : <sup>8</sup> aspectu enim, et auditu justus erat : habitans apud eos, qui de die in diem animam justam iniquis operibus cruciabant. <sup>9</sup> Novit Dominus pios de tentatione eripere : iniquos vero in diem judicii reservare cruciandos.</p>
<p><sup>10</sup> Magis autem eos, qui post carnem in concupiscentia immunditiæ ambulant, dominationemque contemnunt, audaces, sibi placentes, sectas non metuunt introducere blasphemantes : <sup>11</sup> ubi angeli fortitudine, et virtute cum sint majores, non portant adversum se execrabile judicium. <sup>12</sup> Hi vero velut irrationabilia pecora, naturaliter in captionem, et in perniciem in his quæ ignorant blasphemantes in corruptione sua peribunt, <sup>13</sup> percipientes mercedem injustitiæ, voluptatem existimantes diei delicias : coinquinationes, et maculæ deliciis affluentes, in conviviis suis luxuriantes vobiscum, <sup>14</sup> oculos habentes plenos adulterii, et incessabilis delicti. Pellicientes animas instabiles, cor exercitatum avaritia habentes, maledictionis filii : <sup>15</sup> derelinquentes rectam viam erraverunt, secuti viam Balaam ex Bosor, qui mercedem iniquitatis amavit : <sup>16</sup> correptionem vero habuit suæ vesaniæ : subjugale mutum animal, hominis voce loquens, prohibuit prophetæ insipientiam. <sup>17</sup> Hi sunt fontes sine aqua, et nebulæ turbinibus exagitatæ, quibus caligo tenebrarum reservatur. <sup>18</sup> Superba enim vanitatis loquentes, pelliciunt in desideriis carnis luxuriæ eos, qui paululum effugiunt, qui in errore conversantur : <sup>19</sup> libertatem illis promittentes, cum ipsi servi sint corruptionis : a quo enim quis superatus est, hujus et servus est. <sup>20</sup> Si enim refugientes coinquinationes mundi in cognitione Domini nostri, et Salvatoris Jesu Christi, his rursus implicati superantur : facta sunt eis posteriora deteriora prioribus. <sup>21</sup> Melius enim erat illis non cognoscere viam justitiæ, quam post agnitionem, retrorsum converti ab eo, quod illis traditum est, sancto mandato. <sup>22</sup> Contigit enim eis illud veri proverbii : Canis reversus ad suum vomitum : et, Sus lota in volutabro luti.</p>
</div>
<div id="section-1303" class="section level2">
<h2>3</h2>
<p>Hanc ecce vobis, carissimi, secundam scribo epistolam, in quibus vestram excito in commonitione sinceram mentem : <sup>2</sup> ut memores sitis eorum, quæ prædixi, verborum, a sanctis prophetis et apostolorum vestrorum, præceptorum Domini et Salvatoris. <sup>3</sup> Hoc primum scientes, quod venient in novissimis diebus in deceptione illusores, juxta proprias concupiscentias ambulantes, <sup>4</sup> dicentes : Ubi est promissio, aut adventus ejus ? ex quo enim patres dormierunt, omnia sic perseverant ab initio creaturæ. <sup>5</sup> Latet enim eos hoc volentes, quod cæli erant prius, et terra de aqua, et per aquam consistens Dei verbo : <sup>6</sup> per quæ, ille tunc mundus aqua inundatus, periit. <sup>7</sup> Cæli autem, qui nunc sunt, et terra eodem verbo repositi sunt, igni reservati in diem judicii, et perditionis impiorum hominum. <sup>8</sup> Unum vero hoc non lateat vos, carissimi, quia unus dies apud Dominum sicut mille anni, et mille anni sicut dies unus. <sup>9</sup> Non tardat Dominus promissionem suam, sicut quidam existimant : sed patienter agit propter vos, nolens aliquos perire, sed omnes ad pœnitentiam reverti. <sup>10</sup> Adveniet autem dies Domini ut fur : in quo cæli magno impetu transient, elementa vero calore solventur, terra autem et quæ in ipsa sunt opera, exurentur.</p>
<p><sup>11</sup> Cum igitur hæc omnia dissolvenda sunt, quales oportet vos esse in sanctis conversationibus, et pietatibus, <sup>12</sup> exspectantes, et properantes in adventum diei Domini, per quem cæli ardentes solventur, et elementa ignis ardore tabescent ? <sup>13</sup> Novos vero cælos, et novam terram secundum promissa ipsius exspectamus, in quibus justitia habitat. <sup>14</sup> Propter quod, carissimi, hæc exspectantes, satagite immaculati, et inviolati ei inveniri in pace : <sup>15</sup> et Domini nostri longanimitatem, salutem arbitremini : sicut et carissimus frater noster Paulus secundum datam sibi sapientiam scripsit vobis, <sup>16</sup> sicut et omnibus epistolis, loquens in eis de his in quibus sunt quædam difficilia intellectu, quæ indocti et instabiles depravant, sicut et ceteras Scripturas, ad suam ipsorum perditionem.</p>
<p><sup>17</sup> Vos igitur fratres, præscientes custodite, ne insipientium errore traducti excidatis a propria firmitate : <sup>18</sup> crescite vero in gratia, et in cognitione Domini nostri, et Salvatoris Jesu Christi. Ipsi gloria et nunc, et in diem æternitatis. Amen.</p>
</div>
</div>
</body>
</html>

