<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="ad_Hebræos" class="section level1">
<h1>Epistola B. Pauli Apostoli ad Hebræos</h1>
<div id="section-1278" class="section level2">
<h2>1</h2>
<p>Multifariam, multisque modis olim Deus loquens patribus in prophetis : <sup>2</sup> novissime, diebus istis locutus est nobis in Filio, quem constituit hæredem universorum, per quem fecit et sæcula : <sup>3</sup> qui cum sit splendor gloriæ, et figura substantiæ ejus, portansque omnia verbo virtutis suæ, purgationem peccatorum faciens, sedet ad dexteram majestatis in excelsis : <sup>4</sup> tanto melior angelis effectus, quanto differentius præ illis nomen hæreditavit. <sup>5</sup> Cui enim dixit aliquando angelorum : Filius meus es tu, ego hodie genui te ? Et rursum : Ego ero illi in patrem, et ipse erit mihi in filium ? <sup>6</sup> Et cum iterum introducit primogenitum in orbem terræ, dicit : Et adorent eum omnes angeli Dei. <sup>7</sup> Et ad angelos quidem dicit : Qui facit angelos suos spiritus, et ministros suos flammam ignis. <sup>8</sup> Ad Filium autem : Thronus tuus Deus in sæculum sæculi : virga æquitatis, virga regni tui. <sup>9</sup> Dilexisti justitiam, et odisti iniquitatem : propterea unxit te Deus, Deus tuus, oleo exsultationis præ participibus tuis. <sup>10</sup> Et : Tu in principio, Domine, terram fundasti : et opera manuum tuarum sunt cæli. <sup>11</sup> Ipsi peribunt, tu autem permanebis, et omnes ut vestimentum veterascent : <sup>12</sup> et velut amictum mutabis eos, et mutabuntur : tu autem idem ipse es, et anni tui non deficient. <sup>13</sup> Ad quem autem angelorum dixit aliquando : Sede a dextris meis, quoadusque ponam inimicos tuos scabellum pedum tuorum ? <sup>14</sup> Nonne omnes sunt administratorii spiritus, in ministerium missi propter eos, qui hæreditatem capient salutis ?</p>
</div>
<div id="section-1279" class="section level2">
<h2>2</h2>
<p>Propterea abundantius oportet observare nos ea quæ audivimus, ne forte pereffluamus. <sup>2</sup> Si enim qui per angelos dictus est sermo, factus est firmus, et omnis prævaricatio, et inobedientia accepit justam mercedis retributionem : <sup>3</sup> quomodo nos effugiemus si tantam neglexerimus salutem ? quæ cum initium accepisset enarrari per Dominum ab eis, qui audierunt, in nos confirmata est, <sup>4</sup> contestante Deo signis et portentis, et variis virtutibus, et Spiritus Sancti distributionibus secundum suam voluntatem. <sup>5</sup> Non enim angelis subjecit Deus orbem terræ futurum, de quo loquimur. <sup>6</sup> Testatus est autem in quodam loco quis, dicens : Quid est homo quod memor es ejus, aut filius hominis quoniam visitas eum ? <sup>7</sup> Minuisti eum paulo minus ab angelis : gloria et honore coronasti eum : et constituisti eum super opera manuum tuarum. <sup>8</sup> Omnia subjecisti sub pedibus ejus. In eo enim quod omnia ei subjecit, nihil dimisit non subjectum ei. Nunc autem necdum videmus omnia subjecta ei. <sup>9</sup> Eum autem, qui modico quam angeli minoratus est, videmus Jesum propter passionem mortis, gloria et honore coronatum : ut, gratia Dei, pro omnibus gustaret mortem.</p>
<p><sup>10</sup> Decebat enim eum, propter quem omnia, et per quem omnia, qui multos filios in gloriam adduxerat, auctorem salutis eorum per passionem consummare. <sup>11</sup> Qui enim sanctificat, et qui sanctificantur, ex uno omnes. Propter quam causam non confunditur fratres eos vocare, dicens : <sup>12</sup> Nuntiabo nomen tuum fratribus meis : in medio ecclesiæ laudabo te. <sup>13</sup> Et iterum : Ego ero fidens in eum. Et iterum : Ecce ego, et pueri mei, quos dedit mihi Deus. <sup>14</sup> Quia ergo pueri communicaverunt carni, et sanguini, et ipse similiter participavit eisdem : ut per mortem destrueret eum qui habebat mortis imperium, id est, diabolum : <sup>15</sup> et liberaret eos qui timore mortis per totam vitam obnoxii erant servituti. <sup>16</sup> Nusquam enim angelos apprehendit, sed semen Abrahæ apprehendit. <sup>17</sup> Unde debuit per omnia fratribus similari, ut misericors fieret, et fidelis pontifex ad Deum, ut repropitiaret delicta populi. <sup>18</sup> In eo enim, in quo passus est ipse et tentatus, potens est et eis, qui tentantur, auxiliari.</p>
</div>
<div id="section-1280" class="section level2">
<h2>3</h2>
<p>Unde, fratres sancti, vocationis cælestis participes, considerate Apostolum, et pontificem confessionis nostræ Jesum : <sup>2</sup> qui fidelis est ei, qui fecit illum, sicut et Moyses in omni domo ejus. <sup>3</sup> Amplioris enim gloriæ iste præ Moyse dignus est habitus, quanto ampliorem honorem habet domus, qui fabricavit illam. <sup>4</sup> Omnis namque domus fabricatur ab aliquo : qui autem omnia creavit, Deus est. <sup>5</sup> Et Moyses quidem fidelis erat in tota domo ejus tamquam famulus, in testimonium eorum, quæ dicenda erant : <sup>6</sup> Christus vero tamquam filius in domo sua : quæ domus sumus nos, si fiduciam, et gloriam spei usque ad finem, firmam retineamus.</p>
<p><sup>7</sup> Quapropter sicut dicit Spiritus Sanctus : Hodie si vocem ejus audieritis, <sup>8</sup> nolite obdurare corda vestra, sicut in exacerbatione secundum diem tentationis in deserto, <sup>9</sup> ubi tentaverunt me patres vestri : probaverunt, et viderunt opera mea <sup>10</sup> quadraginta annis : propter quod infensus fui generationi huic, et dixi : Semper errant corde. Ipsi autem non cognoverunt vias meas, <sup>11</sup> sicut juravi in ira mea : Si introibunt in requiem meam. <sup>12</sup> Videte fratres, ne forte sit in aliquo vestrum cor malum incredulitatis, discedendi a Deo vivo : <sup>13</sup> sed adhortamini vosmetipsos per singulos dies, donec hodie cognominatur, ut non obduretur quis ex vobis fallacia peccati. <sup>14</sup> Participes enim Christi effecti sumus, si tamen initium substantiæ ejus usque ad finem firmum retineamus. <sup>15</sup> Dum dicitur : Hodie si vocem ejus audieritis, nolite obdurare corda vestra, quemadmodum in illa exacerbatione. <sup>16</sup> Quidam enim audientes exacerbaverunt : sed non universi qui profecti sunt ex Ægypto per Moysen. <sup>17</sup> Quibus autem infensus est quadraginta annis ? nonne illis qui peccaverunt, quorum cadavera prostrata sunt in deserto ? <sup>18</sup> Quibus autem juravit non introire in requiem ipsius, nisi illis qui increduli fuerunt ? <sup>19</sup> Et videmus, quia non potuerunt introire propter incredulitatem.</p>
</div>
<div id="section-1281" class="section level2">
<h2>4</h2>
<p>Timeamus ergo ne forte relicta pollicitatione introëundi in requiem ejus, existimetur aliquis ex vobis deesse. <sup>2</sup> Etenim et nobis nuntiatum est, quemadmodum et illis : sed non profuit illis sermo auditus, non admistus fidei ex iis quæ audierunt. <sup>3</sup> Ingrediemur enim in requiem, qui credidimus : quemadmodum dixit : Sicut juravi in ira mea : Si introibunt in requiem meam : et quidem operibus ab institutione mundi perfectis. <sup>4</sup> Dixit enim in quodam loco de die septima sic : Et requievit Deus die septima ab omnibus operibus suis. <sup>5</sup> Et in isto rursum : Si introibunt in requiem meam. <sup>6</sup> Quoniam ergo superest introire quosdam in illam, et ii, quibus prioribus annuntiatum est, non introierunt propter incredulitatem : <sup>7</sup> iterum terminat diem quemdam, Hodie, in David dicendo, post tantum temporis, sicut supra dictum est : Hodie si vocem ejus audieritis, nolite obdurare corda vestra. <sup>8</sup> Nam si eis Jesus requiem præstitisset, numquam de alia loqueretur, posthac, die. <sup>9</sup> Itaque relinquitur sabbatismus populo Dei. <sup>10</sup> Qui enim ingressus est in requiem ejus, etiam ipse requievit ab operibus suis, sicut a suis Deus. <sup>11</sup> Festinemus ergo ingredi in illam requiem : ut ne in idipsum quis incidat incredulitatis exemplum. <sup>12</sup> Vivus est enim sermo Dei, et efficax et penetrabilior omni gladio ancipiti : et pertingens usque ad divisionem animæ ac spiritus : compagum quoque ac medullarum, et discretor cogitationum et intentionum cordis. <sup>13</sup> Et non est ulla creatura invisibilis in conspectu ejus : omnia autem nuda et aperta sunt oculis ejus, ad quem nobis sermo.</p>
<p><sup>14</sup> Habentes ergo pontificem magnum qui penetravit cælos, Jesum Filium Dei, teneamus confessionem. <sup>15</sup> Non enim habemus pontificem qui non possit compati infirmitatibus nostris : tentatum autem per omnia pro similitudine absque peccato. <sup>16</sup> Adeamus ergo cum fiducia ad thronum gratiæ : ut misericordiam consequamur, et gratiam inveniamus in auxilio opportuno.</p>
</div>
<div id="section-1282" class="section level2">
<h2>5</h2>
<p>Omnis namque pontifex ex hominibus assumptus, pro hominibus constituitur in iis quæ sunt ad Deum, ut offerat dona, et sacrificia pro peccatis : <sup>2</sup> qui condolere possit iis qui ignorant et errant : quoniam et ipse circumdatus est infirmitate : <sup>3</sup> et propterea debet, quemadmodum pro populo, ita etiam et pro semetipso offerre pro peccatis. <sup>4</sup> Nec quisquam sumit sibi honorem, sed qui vocatur a Deo, tamquam Aaron. <sup>5</sup> Sic et Christus non semetipsum clarificavit ut pontifex fieret : sed qui locutus est ad eum : Filius meus es tu, ego hodie genui te. <sup>6</sup> Quemadmodum et in alio loco dicit : Tu es sacerdos in æternum, secundum ordinem Melchisedech. <sup>7</sup> Qui in diebus carnis suæ preces, supplicationesque ad eum qui possit illum salvum facere a morte cum clamore valido, et lacrimis offerens, exauditus est pro sua reverentia. <sup>8</sup> Et quidem cum esset Filius Dei, didicit ex iis, quæ passus est, obedientiam : <sup>9</sup> et consummatus, factus est omnibus obtemperantibus sibi, causa salutis æternæ, <sup>10</sup> appellatus a Deo pontifex juxta ordinem Melchisedech.</p>
<p><sup>11</sup> De quo nobis grandis sermo, et ininterpretabilis ad dicendum : quoniam imbecilles facti estis ad audiendum. <sup>12</sup> Etenim cum deberetis magistri esse propter tempus, rursum indigetis ut vos doceamini quæ sint elementa exordii sermonum Dei : et facti estis quibus lacte opus sit, non solido cibo. <sup>13</sup> Omnis enim, qui lactis est particeps, expers est sermonis justitiæ : parvulus enim est. <sup>14</sup> Perfectorum autem est solidus cibus : eorum, qui pro consuetudine exercitatos habent sensus ad discretionem boni ac mali.</p>
</div>
<div id="section-1283" class="section level2">
<h2>6</h2>
<p>Quapropter intermittentes inchoationis Christi sermonem, ad perfectiora feramur, non rursum jacientes fundamentum pœnitentiæ ab operibus mortuis, et fidei ad Deum, <sup>2</sup> baptismatum doctrinæ, impositionis quoque manuum, ac resurrectionis mortuorum, et judicii æterni. <sup>3</sup> Et hoc faciemus, si quidem permiserit Deus.</p>
<p><sup>4</sup> Impossibile est enim eos qui semel sunt illuminati, gustaverunt etiam donum cæleste, et participes facti sunt Spiritus Sancti, <sup>5</sup> gustaverunt nihilominus bonum Dei verbum, virtutesque sæculi venturi, <sup>6</sup> et prolapsi sunt ; rursus renovari ad pœnitentiam, rursum crucifigentes sibimetipsis Filium Dei, et ostentui habentes. <sup>7</sup> Terra enim sæpe venientem super se bibens imbrem, et generans herbam opportunam illis, a quibus colitur, accipit benedictionem a Deo : <sup>8</sup> proferens autem spinas ac tribulos, reproba est, et maledicto proxima : cujus consummatio in combustionem.</p>
<p><sup>9</sup> Confidimus autem de vobis dilectissimi meliora, et viciniora saluti : tametsi ita loquimur. <sup>10</sup> Non enim injustus Deus, ut obliviscatur operis vestri, et dilectionis, quam ostendistis in nomine ipsius, qui ministrastis sanctis, et ministratis. <sup>11</sup> Cupimus autem unumquemque vestrum eamdem ostentare sollicitudinem ad expletionem spei usque in finem : <sup>12</sup> ut non segnes efficiamini, verum imitatores eorum, qui fide, et patientia hæreditabunt promissiones. <sup>13</sup> Abrahæ namque promittens Deus, quoniam neminem habuit, per quem juraret, majorem, juravit per semetipsum, <sup>14</sup> dicens : Nisi benedicens benedicam te, et multiplicans multiplicabo te. <sup>15</sup> Et sic longanimiter ferens, adeptus est repromissionem. <sup>16</sup> Homines enim per majorem sui jurant : et omnis controversiæ eorum finis, ad confirmationem, est juramentum. <sup>17</sup> In quo abundantius volens Deus ostendere pollicitationis hæredibus, immobilitatem consilii sui, interposuit jusjurandum : <sup>18</sup> ut per duas res immobiles, quibus impossibile est mentiri Deum, fortissimum solatium habeamus, qui confugimus ad tenendam propositam spem, <sup>19</sup> quam sicut anchoram habemus animæ tutam ac firmam, et incedentem usque ad interiora velaminis, <sup>20</sup> ubi præcursor pro nobis introivit Jesus, secundum ordinem Melchisedech pontifex factus in æternum.</p>
</div>
<div id="section-1284" class="section level2">
<h2>7</h2>
<p>Hic enim Melchisedech, rex Salem, sacerdos Dei summi, qui obviavit Abrahæ regresso a cæde regum, et benedixit ei : <sup>2</sup> cui et decimas omnium divisit Abraham : primum quidem qui interpretatur rex justitiæ : deinde autem et rex Salem, quod est, rex pacis, <sup>3</sup> sine patre, sine matre, sine genealogia, neque initium dierum, neque finem vitæ habens, assimilatus autem Filio Dei, manet sacerdos in perpetuum.</p>
<p><sup>4</sup> Intuemini autem quantus sit hic, cui et decimas dedit de præcipuis Abraham patriarcha. <sup>5</sup> Et quidem de filiis Levi sacerdotium accipientes, mandatum habent decimas sumere a populo secundum legem, id est, a fratribus suis : quamquam et ipsi exierint de lumbis Abrahæ. <sup>6</sup> Cujus autem generatio non annumeratur in eis, decimas sumpsit ab Abraham, et hunc, qui habebat repromissiones, benedixit. <sup>7</sup> Sine ulla autem contradictione, quod minus est, a meliore benedicitur. <sup>8</sup> Et hic quidem, decimas morientes homines accipiunt : ibi autem contestatur, quia vivit. <sup>9</sup> Et (ut ita dictum sit) per Abraham, et Levi, qui decimas accepit, decimatus est : <sup>10</sup> adhuc enim in lumbis patris erat, quando obviavit ei Melchisedech.</p>
<p><sup>11</sup> Si ergo consummatio per sacerdotium Leviticum erat (populus enim sub ipso legem accepit) quid adhuc necessarium fuit secundum ordinem Melchisedech, alium surgere sacerdotem, et non secundum ordinem Aaron dici ? <sup>12</sup> Translato enim sacerdotio, necesse est ut et legis translatio fiat. <sup>13</sup> In quo enim hæc dicuntur, de alia tribu est, de qua nullus altari præsto fuit. <sup>14</sup> Manifestum est enim quod ex Juda ortus sit Dominus noster : in qua tribu nihil de sacerdotibus Moyses locutus est. <sup>15</sup> Et amplius adhuc manifestum est : si secundum similitudinem Melchisedech exsurgat alius sacerdos, <sup>16</sup> qui non secundum legem mandati carnalis factus est, sed secundum virtutem vitæ insolubilis. <sup>17</sup> Contestatur enim : Quoniam tu es sacerdos in æternum, secundum ordinem Melchisedech. <sup>18</sup> Reprobatio quidem fit præcedentis mandati, propter infirmitatem ejus, et inutilitatem : <sup>19</sup> nihil enim ad perfectum adduxit lex : introductio vero melioris spei, per quam proximamus ad Deum. <sup>20</sup> Et quantum est non sine jurejurando (alii quidem sine jurejurando sacerdotes facti sunt, <sup>21</sup> hic autem cum jurejurando per eum, qui dixit ad illum : Juravit Dominus, et non pœnitebit eum : tu es sacerdos in æternum) : <sup>22</sup> in tantum melioris testamenti sponsor factus est Jesus. <sup>23</sup> Et alii quidem plures facti sunt sacerdotes, idcirco quod morte prohiberentur permanere : <sup>24</sup> hic autem eo quod maneat in æternum, sempiternum habet sacerdotium. <sup>25</sup> Unde et salvare in perpetuum potest accedentes per semetipsum ad Deum : semper vivens ad interpellandum pro nobis. <sup>26</sup> Talis enim decebat ut nobis esset pontifex, sanctus, innocens, impollutus, segregatus a peccatoribus, et excelsior cælis factus : <sup>27</sup> qui non habet necessitatem quotidie, quemadmodum sacerdotes, prius pro suis delictis hostias offerre, deinde pro populi : hoc enim fecit semel, seipsum offerendo. <sup>28</sup> Lex enim homines constituit sacerdotes infirmitatem habentes : sermo autem jurisjurandi, qui post legem est, Filium in æternum perfectum.</p>
</div>
<div id="section-1285" class="section level2">
<h2>8</h2>
<p>Capitulum autem super ea quæ dicuntur : Talem habemus pontificem, qui consedit in dextera sedis magnitudinis in cælis, <sup>2</sup> sanctorum minister, et tabernaculi veri, quod fixit Dominus, et non homo. <sup>3</sup> Omnis enim pontifex ad offerendum munera, et hostias constituitur : unde necesse est et hunc habere aliquid, quod offerat. <sup>4</sup> Si ergo esset super terram, nec esset sacerdos : cum essent qui offerent secundum legem munera, <sup>5</sup> qui exemplari, et umbræ deserviunt cælestium. Sicut responsum est Moysi, cum consummaret tabernaculum : Vide (inquit) omnia facito secundum exemplar, quod tibi ostensum est in monte. <sup>6</sup> Nunc autem melius sortitus est ministerium, quanto et melioris testamenti mediator est, quod in melioribus repromissionibus sancitum est. <sup>7</sup> Nam si illud prius culpa vacasset, non utique secundi locus inquireretur. <sup>8</sup> Vituperans enim eos dicit : Ecce dies venient, dicit Dominus : et consummabo super domum Israël, et super domum Juda, testamentum novum, <sup>9</sup> non secundum testamentum quod feci patribus eorum in die qua apprehendi manum eorum ut educerem illos de terra Ægypti : quoniam ipsi non permanserunt in testamento meo : et ego neglexi eos, dicit Dominus. <sup>10</sup> Quia hoc est testamentum quod disponam domui Israël post dies illos, dicit Dominus : dando leges meas in mentem eorum, et in corde eorum superscribam eas : et ero eis in Deum, et ipsi erunt mihi in populum : <sup>11</sup> et non docebit unusquisque proximum suum, et unusquisque fratrem suum, dicens : Cognosce Dominum : quoniam omnes scient me a minore usque ad majorem eorum : <sup>12</sup> quia propitius ero iniquitatibus eorum, et peccatorum eorum jam non memorabor. <sup>13</sup> Dicendo autem novum : veteravit prius. Quod autem antiquatur, et senescit, prope interitum est.</p>
</div>
<div id="section-1286" class="section level2">
<h2>9</h2>
<p>Habuit quidem et prius justificationes culturæ, et Sanctum sæculare. <sup>2</sup> Tabernaculum enim factum est primum, in quo erant candelabra, et mensa, et propositio panum, quæ dicitur Sancta. <sup>3</sup> Post velamentum autem secundum, tabernaculum, quod dicitur Sancta sanctorum : <sup>4</sup> aureum habens thuribulum, et arcam testamenti circumtectam ex omni parte auro, in qua urna aurea habens manna, et virga Aaron, quæ fronduerat, et tabulæ testamenti, <sup>5</sup> superque eam erant cherubim gloriæ obumbrantia propitiatorium : de quibus non est modo dicendum per singula. <sup>6</sup> His vero ita compositis, in priori quidem tabernaculo semper introibant sacerdotes, sacrificiorum officia consummantes : <sup>7</sup> in secundo autem semel in anno solus pontifex non sine sanguine, quem offert pro sua et populi ignorantia : <sup>8</sup> hoc significante Spiritu Sancto, nondum propalatam esse sanctorum viam, adhuc priore tabernaculo habente statum : <sup>9</sup> quæ parabola est temporis instantis : juxta quam munera, et hostiæ offeruntur, quæ non possunt juxta conscientiam perfectum facere servientem, solummodo in cibis, et in potibus, <sup>10</sup> et variis baptismatibus, et justitiis carnis usque ad tempus correctionis impositis.</p>
<p><sup>11</sup> Christus autem assistens pontifex futurorum bonorum, per amplius et perfectius tabernaculum, non manufactum, id est, non hujus creationis : <sup>12</sup> neque per sanguinem hircorum aut vitulorum, sed per proprium sanguinem introivit semel in Sancta, æterna redemptione inventa. <sup>13</sup> Si enim sanguis hircorum et taurorum, et cinis vitulæ aspersus inquinatos sanctificat ad emundationem carnis : <sup>14</sup> quanto magis sanguis Christi, qui per Spiritum Sanctum semetipsum obtulit immaculatum Deo, emundabit conscientiam nostram ab operibus mortuis, ad serviendum Deo viventi ?</p>
<p><sup>15</sup> Et ideo novi testamenti mediator est : ut morte intercedente, in redemptionem earum prævaricationum, quæ erant sub priori testamento, repromissionem accipiant qui vocati sunt æternæ hæreditatis. <sup>16</sup> Ubi enim testamentum est, mors necesse est intercedat testatoris. <sup>17</sup> Testamentum enim in mortuis confirmatum est : alioquin nondum valet, dum vivit qui testatus est. <sup>18</sup> Unde nec primum quidem sine sanguine dedicatum est. <sup>19</sup> Lecto enim omni mandato legis a Moyse universo populo, accipiens sanguinem vitulorum et hircorum cum aqua, et lana coccinea, et hyssopo, ipsum quoque librum, et omnem populum aspersit, <sup>20</sup> dicens : Hic sanguis testamenti, quod mandavit ad vos Deus. <sup>21</sup> Etiam tabernaculum et omnia vasa ministerii sanguine similiter aspersit. <sup>22</sup> Et omnia pene in sanguine secundum legem mundantur : et sine sanguinis effusione non fit remissio. <sup>23</sup> Necesse est ergo exemplaria quidem cælestium his mundari : ipsa autem cælestia melioribus hostiis quam istis. <sup>24</sup> Non enim in manufacta Sancta Jesus introivit exemplaria verorum : sed in ipsum cælum, ut appareat nunc vultui Dei pro nobis : <sup>25</sup> neque ut sæpe offerat semetipsum, quemadmodum pontifex intrat in Sancta per singulos annos in sanguine alieno : <sup>26</sup> alioquin oportebat eum frequenter pati ab origine mundi : nunc autem semel in consummatione sæculorum, ad destitutionem peccati, per hostiam suam apparuit. <sup>27</sup> Et quemadmodum statutum est hominibus semel mori, post hoc autem judicium : <sup>28</sup> sic et Christus semel oblatus est ad multorum exhaurienda peccata : secundo sine peccato apparebit exspectantibus se, in salutem.</p>
</div>
<div id="section-1287" class="section level2">
<h2>10</h2>
<p>Umbram enim habens lex futurorum bonorum, non ipsam imaginem rerum : per singulos annos, eisdem ipsis hostiis quas offerunt indesinenter, numquam potest accedentes perfectos facere : <sup>2</sup> alioquin cessassent offerri : ideo quod nullam haberent ultra conscientiam peccati, cultores semel mundati : <sup>3</sup> sed in ipsis commemoratio peccatorum per singulos annos fit. <sup>4</sup> Impossibile enim est sanguine taurorum et hircorum auferri peccata. <sup>5</sup> Ideo ingrediens mundum dicit : Hostiam et oblationem noluisti : corpus autem aptasti mihi : <sup>6</sup> holocautomata pro peccato non tibi placuerunt. <sup>7</sup> Tunc dixi : Ecce venio : in capite libri scriptum est de me : Ut faciam, Deus, voluntatem tuam. <sup>8</sup> Superius dicens : Quia hostias, et oblationes, et holocautomata pro peccato noluisti, nec placita sunt tibi, quæ secundum legem offeruntur, <sup>9</sup> tunc dixi : Ecce venio, ut faciam, Deus, voluntatem tuam : aufert primum, ut sequens statuat. <sup>10</sup> In qua voluntate sanctificati sumus per oblationem corporis Jesu Christi semel. <sup>11</sup> Et omnis quidem sacerdos præsto est quotidie ministrans, et easdem sæpe offerens hostias, quæ numquam possunt auferre peccata : <sup>12</sup> hic autem unam pro peccatis offerens hostiam, in sempiternum sedet in dextera Dei, <sup>13</sup> de cetero exspectans donec ponantur inimici ejus scabellum pedum ejus. <sup>14</sup> Una enim oblatione, consummavit in sempiternum sanctificatos. <sup>15</sup> Contestatur autem nos et Spiritus Sanctus. Postquam enim dixit : <sup>16</sup> Hoc autem testamentum, quod testabor ad illos post dies illos, dicit Dominus, dando leges meas in cordibus eorum, et in mentibus eorum superscribam eas : <sup>17</sup> et peccatorum, et iniquitatum eorum jam non recordabor amplius. <sup>18</sup> Ubi autem horum remissio : jam non est oblatio pro peccato.</p>
<p><sup>19</sup> Habentes itaque, fratres, fiduciam in introitu sanctorum in sanguine Christi, <sup>20</sup> quam initiavit nobis viam novam, et viventem per velamen, id est, carnem suam, <sup>21</sup> et sacerdotem magnum super domum Dei : <sup>22</sup> accedamus cum vero corde in plenitudine fidei, aspersi corda a conscientia mala, et abluti corpus aqua munda, <sup>23</sup> teneamus spei nostræ confessionem indeclinabilem (fidelis enim est qui repromisit), <sup>24</sup> et consideremus invicem in provocationem caritatis, et bonorum operum : <sup>25</sup> non deserentes collectionem nostram, sicut consuetudinis est quibusdam, sed consolantes, et tanto magis quanto videritis appropinquantem diem. <sup>26</sup> Voluntarie enim peccantibus nobis post acceptam notitiam veritatis, jam non relinquitur pro peccatis hostia, <sup>27</sup> terribilis autem quædam exspectatio judicii, et ignis æmulatio, quæ consumptura est adversarios. <sup>28</sup> Irritam quis faciens legem Moysi, sine ulla miseratione duobus vel tribus testibus moritur : <sup>29</sup> quanto magis putatis deteriora mereri supplicia qui Filium Dei conculcaverit, et sanguinem testamenti pollutum duxerit, in quo sanctificatus est, et spiritui gratiæ contumeliam fecerit ? <sup>30</sup> Scimus enim qui dixit : Mihi vindicta, et ego retribuam. Et iterum : Quia judicabit Dominus populum suum. <sup>31</sup> Horrendum est incidere in manus Dei viventis. <sup>32</sup> Rememoramini autem pristinos dies, in quibus illuminati, magnum certamen sustinuistis passionum : <sup>33</sup> et in altero quidem opprobriis et tribulationibus spectaculum facti : in altero autem socii taliter conversantium effecti. <sup>34</sup> Nam et vinctis compassi estis, et rapinam bonorum vestrorum cum gaudio suscepistis, cognoscentes vos habere meliorem et manentem substantiam. <sup>35</sup> Nolite itaque amittere confidentiam vestram, quæ magnam habet remunerationem. <sup>36</sup> Patientia enim vobis necessaria est : ut voluntatem Dei facientes, reportetis promissionem. <sup>37</sup> Adhuc enim modicum aliquantulum, qui venturus est, veniet, et non tardabit. <sup>38</sup> Justus autem meus ex fide vivit : quod si subtraxerit se, non placebit animæ meæ. <sup>39</sup> Nos autem non sumus subtractionis filii in perditionem, sed fidei in acquisitionem animæ.</p>
</div>
<div id="section-1288" class="section level2">
<h2>11</h2>
<p>Est autem fides sperandarum substantia rerum, argumentum non apparentium. <sup>2</sup> In hac enim testimonium consecuti sunt senes. <sup>3</sup> Fide intelligimus aptata esse sæcula verbo Dei : ut ex invisibilibus visibilia fierent.</p>
<p><sup>4</sup> Fide plurimam hostiam Abel, quam Cain, obtulit Deo, per quam testimonium consecutus est esse justus, testimonium perhibente muneribus ejus Deo, et per illam defunctus adhuc loquitur. <sup>5</sup> Fide Henoch translatus est ne videret mortem, et non inveniebatur, quia transtulit illum Deus : ante translationem enim testimonium habuit placuisse Deo. <sup>6</sup> Sine fide autem impossibile est placere Deo. Credere enim oportet accedentem ad Deum quia est, et inquirentibus se remunerator sit. <sup>7</sup> Fide Noë responso accepto de iis quæ adhuc non videbantur, metuens aptavit arcam in salutem domus suæ, per quam damnavit mundum : et justitiæ, quæ per fidem est, hæres est institutus.</p>
<p><sup>8</sup> Fide qui vocatur Abraham obedivit in locum exire, quem accepturus erat in hæreditatem : et exiit, nesciens quo iret. <sup>9</sup> Fide demoratus est in terra repromissionis, tamquam in aliena, in casulis habitando cum Isaac et Jacob cohæredibus repromissionis ejusdem. <sup>10</sup> Exspectabat enim fundamenta habentem civitatem : cujus artifex et conditor Deus. <sup>11</sup> Fide et ipsa Sara sterilis virtutem in conceptionem seminis accepit, etiam præter tempus ætatis : quoniam fidelem credidit esse eum qui repromiserat. <sup>12</sup> Propter quod et ab uno orti sunt (et hoc emortuo) tamquam sidera cæli in multitudinem, et sicut arena, quæ est ad oram maris, innumerabilis. <sup>13</sup> Juxta fidem defuncti sunt omnes isti, non acceptis repromissionibus, sed a longe eas aspicientes, et salutantes, et confitentes quia peregrini et hospites sunt super terram. <sup>14</sup> Qui enim hæc dicunt, significant se patriam inquirere. <sup>15</sup> Et si quidem ipsius meminissent de qua exierunt, habebant utique tempus revertendi : <sup>16</sup> nunc autem meliorem appetunt, id est, cælestem. Ideo non confunditur Deus vocari Deus eorum : paravit enim illis civitatem. <sup>17</sup> Fide obtulit Abraham Isaac, cum tentaretur, et unigenitum offerebat, qui susceperat repromissiones : <sup>18</sup> ad quem dictum est : Quia in Isaac vocabitur tibi semen : <sup>19</sup> arbitrans quia et a mortuis suscitare potens est Deus : unde eum et in parabolam accepit. <sup>20</sup> Fide et de futuris benedixit Isaac Jacob et Esau. <sup>21</sup> Fide Jacob, moriens, singulos filiorum Joseph benedixit : et adoravit fastigium virgæ ejus. <sup>22</sup> Fide Joseph, moriens, de profectione filiorum Israël memoratus est, et de ossibus suis mandavit.</p>
<p><sup>23</sup> Fide Moyses, natus, occultatus est mensibus tribus a parentibus suis, eo quod vidissent elegantem infantem, et non timuerunt regis edictum. <sup>24</sup> Fide Moyses grandis factus negavit se esse filium filiæ Pharaonis, <sup>25</sup> magis eligens affligi cum populo Dei, quam temporalis peccati habere jucunditatem, <sup>26</sup> majores divitias æstimans thesauro Ægyptiorum, improperium Christi : aspiciebat enim in remunerationem. <sup>27</sup> Fide reliquit Ægyptum, non veritus animositatem regis : invisibilem enim tamquam videns sustinuit. <sup>28</sup> Fide celebravit Pascha, et sanguinis effusionem : ne qui vastabat primitiva, tangeret eos. <sup>29</sup> Fide transierunt mare Rubrum tamquam per aridam terram : quod experti Ægyptii, devorati sunt.</p>
<p><sup>30</sup> Fide muri Jericho corruerunt, circuitu dierum septem. <sup>31</sup> Fide Rahab meretrix non periit cum incredulis, excipiens exploratores cum pace. <sup>32</sup> Et quid adhuc dicam ? deficiet enim me tempus enarrantem de Gedeon, Barac, Samson, Jephte, David, Samuel, et prophetis : <sup>33</sup> qui per fidem vicerunt regna, operati sunt justitiam, adepti sunt repromissiones, obturaverunt ora leonum, <sup>34</sup> extinxerunt impetum ignis, effugerunt aciem gladii, convaluerunt de infirmitate, fortes facti sunt in bello, castra verterunt exterorum : <sup>35</sup> acceperunt mulieres de resurrectione mortuos suos : alii autem distenti sunt non suscipientes redemptionem ut meliorem invenirent resurrectionem. <sup>36</sup> Alii vero ludibria, et verbera experti, insuper et vincula, et carceres : <sup>37</sup> lapidati sunt, secti sunt, tentati sunt, in occisione gladii mortui sunt, circuierunt in melotis, in pellibus caprinis, egentes, angustiati, afflicti : <sup>38</sup> quibus dignus non erat mundus : in solitudinibus errantes, in montibus, in speluncis, et in cavernis terræ. <sup>39</sup> Et hi omnes testimonio fidei probati, non acceperunt repromissionem, <sup>40</sup> Deo pro nobis melius aliquid providente, ut non sine nobis consummarentur.</p>
</div>
<div id="section-1289" class="section level2">
<h2>12</h2>
<p>Ideoque et nos tantam habentes impositam nubem testium, deponentes omne pondus, et circumstans nos peccatum, per patientiam curramus ad propositum nobis certamen : <sup>2</sup> aspicientes in auctorem fidei, et consummatorem Jesum, qui proposito sibi gaudio sustinuit crucem, confusione contempta, atque in dextera sedis Dei sedet. <sup>3</sup> Recogitate enim eum qui talem sustinuit a peccatoribus adversum semetipsum contradictionem : ut ne fatigemini, animis vestris deficientes. <sup>4</sup> Nondum enim usque ad sanguinem restitistis, adversus peccatum repugnantes : <sup>5</sup> et obliti estis consolationis, quæ vobis tamquam filiis loquitur, dicens : Fili mi, noli negligere disciplinam Domini : neque fatigeris dum ab eo argueris. <sup>6</sup> Quem enim diligit Dominus, castigat : flagellat autem omnem filium, quem recipit. <sup>7</sup> In disciplina perseverate. Tamquam filiis vobis offert se Deus : quis enim filius, quem non corripit pater ? <sup>8</sup> quod si extra disciplinam estis, cujus participes facti sunt omnes : ergo adulteri, et non filii estis. <sup>9</sup> Deinde patres quidem carnis nostræ, eruditores habuimus, et reverebamur eos, non multo magis obtemperabimus Patri spirituum, et vivemus ? <sup>10</sup> Et illi quidem in tempore paucorum dierum, secundum voluntatem suam erudiebant nos : hic autem ad id quod utile est in recipiendo sanctificationem ejus. <sup>11</sup> Omnis autem disciplina in præsenti quidem videtur non esse gaudii, sed mœroris : postea autem fructum pacatissimum exercitatis per eam, reddet justitiæ. <sup>12</sup> Propter quod remissas manus, et soluta genua erigite, <sup>13</sup> et gressus rectos facite pedibus vestris : ut non claudicans quis erret, magis autem sanetur.</p>
<p><sup>14</sup> Pacem sequimini cum omnibus, et sanctimoniam, sine qua nemo videbit Deum : <sup>15</sup> contemplantes ne quis desit gratiæ Dei : ne qua radix amaritudinis sursum germinans impediat, et per illam inquinentur multi. <sup>16</sup> Ne quis fornicator, aut profanus ut Esau : qui propter unam escam vendidit primitiva sua : <sup>17</sup> scitote enim quoniam et postea cupiens hæreditare benedictionem, reprobatus est : non enim invenit pœnitentiæ locum, quamquam cum lacrimis inquisisset eam. <sup>18</sup> Non enim accessistis ad tractabilem montem, et accensibilem ignem, et turbinem, et caliginem, et procellam, <sup>19</sup> et tubæ sonum, et vocem verborum, quam qui audierunt, excusaverunt se, ne eis fieret verbum. <sup>20</sup> Non enim portabant quod dicebatur : Et si bestia tetigerit montem, lapidabitur. <sup>21</sup> Et ita terribile erat quod videbatur. Moyses dixit : Exterritus sum, et tremebundus. <sup>22</sup> Sed accessistis ad Sion montem, et civitatem Dei viventis, Jerusalem cælestem, et multorum millium angelorum frequentiam, <sup>23</sup> et ecclesiam primitivorum, qui conscripti sunt in cælis, et judicem omnium Deum, et spiritus justorum perfectorum, <sup>24</sup> et testamenti novi mediatorem Jesum, et sanguinis aspersionem melius loquentem quam Abel. <sup>25</sup> Videte ne recusetis loquentem. Si enim illi non effugerunt, recusantes eum, qui super terram loquebatur : multo magis nos, qui de cælis loquentem nobis avertimus. <sup>26</sup> Cujus vox movit terram tunc : nunc autem repromittit, dicens : Adhuc semel, et ego movebo non solum terram, sed et cælum. <sup>27</sup> Quod autem, Adhuc semel, dicit : declarat mobilium translationem tamquam factorum, ut maneant ea quæ sunt immobilia. <sup>28</sup> Itaque regnum immobile suscipientes, habemus gratiam : per quam serviamus placentes Deo, cum metu et reverentia. <sup>29</sup> Etenim Deus noster ignis consumens est.</p>
</div>
<div id="section-1290" class="section level2">
<h2>13</h2>
<p>Caritas fraternitatis maneat in vobis, <sup>2</sup> et hospitalitatem nolite oblivisci : per hanc enim latuerunt quidam, angelis hospitio receptis. <sup>3</sup> Mementote vinctorum, tamquam simul vincti : et laborantium, tamquam et ipsi in corpore morantes. <sup>4</sup> Honorabile connubium in omnibus, et thorus immaculatus. Fornicatores enim, et adulteros judicabit Deus. <sup>5</sup> Sint mores sine avaritia, contenti præsentibus : ipse enim dixit : Non te deseram, neque derelinquam : <sup>6</sup> ita ut confidenter dicamus : Dominus mihi adjutor : non timebo quid faciat mihi homo. <sup>7</sup> Mementote præpositorum vestrorum, qui vobis locuti sunt verbum Dei : quorum intuentes exitum conversationis, imitamini fidem. <sup>8</sup> Jesus Christus heri, et hodie : ipse et in sæcula. <sup>9</sup> Doctrinis variis et peregrinis nolite abduci. Optimum est enim gratia stabilire cor, non escis : quæ non profuerunt ambulantibus in eis. <sup>10</sup> Habemus altare, de quo edere non habent potestatem, qui tabernaculo deserviunt. <sup>11</sup> Quorum enim animalium infertur sanguis pro peccato in Sancta per pontificem, horum corpora cremantur extra castra. <sup>12</sup> Propter quod et Jesus, ut sanctificaret per suum sanguinem populum, extra portam passus est. <sup>13</sup> Exeamus igitur ad eum extra castra, improperium ejus portantes. <sup>14</sup> Non enim habemus hic manentem civitatem, sed futuram inquirimus. <sup>15</sup> Per ipsum ergo offeramus hostiam laudis semper Deo, id est, fructum labiorum confitentium nomini ejus. <sup>16</sup> Beneficentiæ autem et communionis nolite oblivisci : talibus enim hostiis promeretur Deus. <sup>17</sup> Obedite præpositis vestris, et subjacete eis. Ipsi enim pervigilant quasi rationem pro animabus vestris reddituri, ut cum gaudio hoc faciant, et non gementes : hoc enim non expedit vobis.</p>
<p><sup>18</sup> Orate pro nobis : confidimus enim quia bonam conscientiam habemus in omnibus bene volentes conversari. <sup>19</sup> Amplius autem deprecor vos hoc facere, quo celerius restituar vobis. <sup>20</sup> Deus autem pacis, qui eduxit de mortuis pastorem magnum ovium, in sanguine testamenti æterni, Dominum nostrum Jesum Christum, <sup>21</sup> aptet vos in omni bono, ut faciatis ejus voluntatem : faciens in vobis quod placeat coram se per Jesum Christum : cui est gloria in sæcula sæculorum. Amen. <sup>22</sup> Rogo autem vos fratres, ut sufferatis verbum solatii. Etenim perpaucis scripsi vobis. <sup>23</sup> Cognoscite fratrem nostrum Timotheum dimissum : cum quo (si celerius venerit) videbo vos. <sup>24</sup> Salutate omnes præpositos vestros, et omnes sanctos. Salutant vos de Italia fratres. <sup>25</sup> Gratia cum omnibus vobis. Amen.</p>
</div>
</div>
</body>
</html>

