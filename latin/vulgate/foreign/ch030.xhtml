<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Ecclesiastes" class="section level1">
<h1>Liber Ecclesiastes</h1>
<div id="section-695" class="section level2">
<h2>1</h2>
<p>Verba Ecclesiastæ, filii David, regis Jerusalem.</p>
<p><sup>2</sup> Vanitas vanitatum, dixit Ecclesiastes ;<br />
vanitas vanitatum, et omnia vanitas.<br />
<sup>3</sup> Quid habet amplius homo<br />
de universo labore suo quo laborat sub sole ?</p>
<p><sup>4</sup> Generatio præterit, et generatio advenit ;<br />
terra autem in æternum stat.<br />
<sup>5</sup> Oritur sol et occidit,<br />
et ad locum suum revertitur ;<br />
ibique renascens, <sup>6</sup> gyrat per meridiem, et flectitur ad aquilonem.<br />
Lustrans universa in circuitu pergit spiritus,<br />
et in circulos suos revertitur.<br />
<sup>7</sup> Omnia flumina intrant in mare,<br />
et mare non redundat ;<br />
ad locum unde exeunt flumina<br />
revertuntur ut iterum fluant.<br />
<sup>8</sup> Cunctæ res difficiles ;<br />
non potest eas homo explicare sermone.<br />
Non saturatur oculus visu,<br />
nec auris auditu impletur.<br />
<sup>9</sup> Quid est quod fuit ? Ipsum quod futurum est.<br />
Quid est quod factum est ? Ipsum quod faciendum est.<br />
<sup>10</sup> Nihil sub sole novum,<br />
nec valet quisquam dicere : Ecce hoc recens est :<br />
jam enim præcessit in sæculis quæ fuerunt ante nos.<br />
<sup>11</sup> Non est priorum memoria ;<br />
sed nec eorum quidem quæ postea futura sunt<br />
erit recordatio apud eos qui futuri sunt in novissimo.</p>
<p><sup>12</sup> Ego Ecclesiastes fui rex Israël in Jerusalem ;<br />
<sup>13</sup> et proposui in animo meo quærere et investigare sapienter<br />
de omnibus quæ fiunt sub sole.<br />
Hanc occupationem pessimam<br />
dedit Deus filiis hominum, ut occuparentur in ea.<br />
<sup>14</sup> Vidi cuncta quæ fiunt sub sole,<br />
et ecce universa vanitas et afflictio spiritus.<br />
<sup>15</sup> Perversi difficile corriguntur,<br />
et stultorum infinitus est numerus.<br />
<sup>16</sup> Locutus sum in corde meo, dicens :<br />
Ecce magnus effectus sum, et præcessi omnes sapientia<br />
qui fuerunt ante me in Jerusalem ;<br />
et mens mea contemplata est multa sapienter, et didici.<br />
<sup>17</sup> Dedique cor meum ut scirem prudentiam atque doctrinam,<br />
erroresque et stultitiam ;<br />
et agnovi quod in his quoque esset labor et afflictio spiritus :<br />
<sup>18</sup> eo quod in multa sapientia multa sit indignatio ;<br />
et qui addit scientiam, addit et laborem.</p>
</div>
<div id="section-696" class="section level2">
<h2>2</h2>
<p>Dixi ego in corde meo : Vadam,<br />
et affluam deliciis, et fruar bonis ;<br />
et vidi quod hoc quoque esset vanitas.<br />
<sup>2</sup> Risum reputavi errorem,<br />
et gaudio dixi : Quid frustra deciperis ?<br />
<sup>3</sup> Cogitavi in corde meo abstrahere a vino carnem meam,<br />
ut animam meam transferrem ad sapientiam,<br />
devitaremque stultitiam,<br />
donec viderem quid esset utile filiis hominum,<br />
quo facto opus est sub sole numero dierum vitæ suæ.<br />
<sup>4</sup> Magnificavi opera mea,<br />
ædificavi mihi domos,<br />
et plantavi vineas ;<br />
<sup>5</sup> feci hortos et pomaria,<br />
et consevi ea cuncti generis arboribus ;<br />
<sup>6</sup> et exstruxi mihi piscinas aquarum,<br />
ut irrigarem silvam lignorum germinantium.<br />
<sup>7</sup> Possedi servos et ancillas,<br />
multamque familiam habui :<br />
armenta quoque, et magnos ovium greges,<br />
ultra omnes qui fuerunt ante me in Jerusalem ;<br />
<sup>8</sup> coacervavi mihi argentum et aurum,<br />
et substantias regum ac provinciarum ;<br />
feci mihi cantores et cantatrices,<br />
et delicias filiorum hominum,<br />
scyphos, et urceos in ministerio ad vina fundenda ;<br />
<sup>9</sup> et supergressus sum opibus<br />
omnes qui ante me fuerunt in Jerusalem :<br />
sapientia quoque perseveravit mecum.<br />
<sup>10</sup> Et omnia quæ desideraverunt oculi mei<br />
non negavi eis,<br />
nec prohibui cor meum quin omni voluptate frueretur,<br />
et oblectaret se in his quæ præparaveram ;<br />
et hanc ratus sum partem meam si uterer labore meo.<br />
<sup>11</sup> Cumque me convertissem ad universa opera quæ fecerant manus meæ,<br />
et ad labores in quibus frustra sudaveram,<br />
vidi in omnibus vanitatem et afflictionem animi,<br />
et nihil permanere sub sole.</p>
<p><sup>12</sup> Transivi ad contemplandam sapientiam,<br />
erroresque, et stultitiam.<br />
(Quid est, inquam, homo,<br />
ut sequi possit regem, factorem suum ?)<br />
<sup>13</sup> Et vidi quod tantum præcederet sapientia stultitiam,<br />
quantum differt lux a tenebris.<br />
<sup>14</sup> Sapientis oculi in capite ejus ;<br />
stultus in tenebris ambulat :<br />
et didici quod unus utriusque esset interitus.<br />
<sup>15</sup> Et dixi in corde meo :<br />
Si unus et stulti et meus occasus erit,<br />
quid mihi prodest quod majorem sapientiæ dedi operam ?<br />
Locutusque cum mente mea,<br />
animadverti quod hoc quoque esset vanitas.<br />
<sup>16</sup> Non enim erit memoria sapientis similiter ut stulti in perpetuum,<br />
et futura tempora oblivione cuncta pariter operient :<br />
moritur doctus similiter ut indoctus.<br />
<sup>17</sup> Et idcirco tæduit me vitæ meæ,<br />
videntem mala universa esse sub sole,<br />
et cuncta vanitatem et afflictionem spiritus.</p>
<p><sup>18</sup> Rursus detestatus sum omnem industriam meam,<br />
qua sub sole studiosissime laboravi,<br />
habiturus hæredem post me,<br />
<sup>19</sup> quem ignoro utrum sapiens an stultus futurus sit,<br />
et dominabitur in laboribus meis,<br />
quibus desudavi et sollicitus fui :<br />
et est quidquam tam vanum ?<br />
<sup>20</sup> Unde cessavi,<br />
renuntiavitque cor meum ultra laborare sub sole.<br />
<sup>21</sup> Nam cum alius laboret in sapientia,<br />
et doctrina, et sollicitudine,<br />
homini otioso quæsita dimittit ;<br />
et hoc ergo vanitas et magnum malum.<br />
<sup>22</sup> Quid enim proderit homini de universo labore suo,<br />
et afflictione spiritus,<br />
qua sub sole cruciatus est ?<br />
<sup>23</sup> Cuncti dies ejus doloribus et ærumnis pleni sunt,<br />
nec per noctem mente requiescit.<br />
Et hoc nonne vanitas est ?<br />
<sup>24</sup> Nonne melius est comedere et bibere,<br />
et ostendere animæ suæ bona de laboribus suis ?<br />
et hoc de manu Dei est.<br />
<sup>25</sup> Quis ita devorabit et deliciis affluet ut ego ?<br />
<sup>26</sup> Homini bono in conspectu suo<br />
dedit Deus sapientiam, et scientiam, et lætitiam ;<br />
peccatori autem dedit afflictionem et curam superfluam,<br />
ut addat, et congreget,<br />
et tradat ei qui placuit Deo ;<br />
sed et hoc vanitas est, et cassa sollicitudo mentis.</p>
</div>
<div id="section-697" class="section level2">
<h2>3</h2>
<p>Omnia tempus habent,<br />
et suis spatiis transeunt universa sub cælo.<br />
<sup>2</sup> Tempus nascendi, et tempus moriendi ;<br />
tempus plantandi, et tempus evellendi quod plantatum est.<br />
<sup>3</sup> Tempus occidendi, et tempus sanandi ;<br />
tempus destruendi, et tempus ædificandi.<br />
<sup>4</sup> Tempus flendi, et tempus ridendi ;<br />
tempus plangendi, et tempus saltandi.<br />
<sup>5</sup> Tempus spargendi lapides, et tempus colligendi,<br />
tempus amplexandi, et tempus longe fieri ab amplexibus.<br />
<sup>6</sup> Tempus acquirendi, et tempus perdendi ;<br />
tempus custodiendi, et tempus abjiciendi.<br />
<sup>7</sup> Tempus scindendi, et tempus consuendi ;<br />
tempus tacendi, et tempus loquendi.<br />
<sup>8</sup> Tempus dilectionis, et tempus odii ;<br />
tempus belli, et tempus pacis.</p>
<p><sup>9</sup> Quid habet amplius homo de labore suo ?<br />
<sup>10</sup> Vidi afflictionem quam dedit Deus filiis hominum,<br />
ut distendantur in ea.<br />
<sup>11</sup> Cuncta fecit bona in tempore suo,<br />
et mundum tradidit disputationi eorum,<br />
ut non inveniat homo opus<br />
quod operatus est Deus ab initio usque ad finem.<br />
<sup>12</sup> Et cognovi quod non esset melius nisi lætari,<br />
et facere bene in vita sua ;<br />
<sup>13</sup> omnis enim homo qui comedit et bibit,<br />
et videt bonum de labore suo,<br />
hoc donum Dei est.<br />
<sup>14</sup> Didici quod omnia opera quæ fecit Deus perseverent in perpetuum ;<br />
non possumus eis quidquam addere, nec auferre,<br />
quæ fecit Deus ut timeatur.<br />
<sup>15</sup> Quod factum est, ipsum permanet ;<br />
quæ futura sunt jam fuerunt,<br />
et Deus instaurat quod abiit.</p>
<p><sup>16</sup> Vidi sub sole in loco judicii impietatem,<br />
et in loco justitiæ iniquitatem :<br />
<sup>17</sup> et dixi in corde meo :<br />
Justum et impium judicabit Deus,<br />
et tempus omnis rei tunc erit.<br />
<sup>18</sup> Dixi in corde meo de filiis hominum,<br />
ut probaret eos Deus,<br />
et ostenderet similes esse bestiis.<br />
<sup>19</sup> Idcirco unus interitus est hominis et jumentorum,<br />
et æqua utriusque conditio.<br />
Sicut moritur homo,<br />
sic et illa moriuntur.<br />
Similiter spirant omnia,<br />
et nihil habet homo jumento amplius :<br />
cuncta subjacent vanitati,<br />
<sup>20</sup> et omnia pergunt ad unum locum.<br />
De terra facta sunt,<br />
et in terram pariter revertuntur.<br />
<sup>21</sup> Quis novit si spiritus filiorum Adam ascendat sursum,<br />
et si spiritus jumentorum descendat deorsum ?<br />
<sup>22</sup> Et deprehendi nihil esse melius<br />
quam lætari hominem in opere suo,<br />
et hanc esse partem illius.<br />
Quis enim eum adducet ut post se futura cognoscat ?</p>
</div>
<div id="section-698" class="section level2">
<h2>4</h2>
<p>Verti me ad alia, et vidi calumnias<br />
quæ sub sole geruntur,<br />
et lacrimas innocentium,<br />
et neminem consolatorem,<br />
nec posse resistere eorum violentiæ,<br />
cunctorum auxilio destitutos,<br />
<sup>2</sup> et laudavi magis mortuos quam viventes ;<br />
<sup>3</sup> et feliciorem utroque judicavi<br />
qui necdum natus est,<br />
nec vidit mala quæ sub sole fiunt.<br />
<sup>4</sup> Rursum contemplatus sum omnes labores hominum,<br />
et industrias animadverti patere invidiæ proximi ;<br />
et in hoc ergo vanitas et cura superflua est.<br />
<sup>5</sup> Stultus complicat manus suas,<br />
et comedit carnes suas, dicens :<br />
<sup>6</sup> Melior est pugillus cum requie,<br />
quam plena utraque manus cum labore et afflictione animi.<br />
<sup>7</sup> Considerans, reperi et aliam vanitatem sub sole.<br />
<sup>8</sup> Unus est, et secundum non habet,<br />
non filium, non fratrem,<br />
et tamen laborare non cessat,<br />
nec satiantur oculi ejus divitiis ;<br />
nec recogitat, dicens :<br />
Cui laboro, et fraudo animam meam bonis ?<br />
In hoc quoque vanitas est et afflictio pessima.</p>
<p><sup>9</sup> Melius est ergo duos esse simul quam unum ;<br />
habent enim emolumentum societatis suæ.<br />
<sup>10</sup> Si unus ceciderit, ab altero fulcietur.<br />
Væ soli, quia cum ceciderit, non habet sublevantem se.<br />
<sup>11</sup> Et si dormierint duo, fovebuntur mutuo ;<br />
unus quomodo calefiet ?<br />
<sup>12</sup> Et si quispiam prævaluerit contra unum,<br />
duo resistunt ei ;<br />
funiculus triplex difficile rumpitur.<br />
<sup>13</sup> Melior est puer pauper et sapiens,<br />
rege sene et stulto,<br />
qui nescit prævidere in posterum.<br />
<sup>14</sup> Quod de carcere catenisque interdum quis egrediatur ad regnum ;<br />
et alius, natus in regno, inopia consumatur.<br />
<sup>15</sup> Vidi cunctos viventes qui ambulant sub sole<br />
cum adolescente secundo, qui consurget pro eo.<br />
<sup>16</sup> Infinitus numerus est populi<br />
omnium qui fuerunt ante eum,<br />
et qui postea futuri sunt non lætabuntur in eo ;<br />
sed et hoc vanitas et afflictio spiritus.</p>
<p><sup>17</sup> Custodi pedem tuum ingrediens domum Dei,<br />
et appropinqua ut audias.<br />
Multo enim melior est obedientia quam stultorum victimæ,<br />
qui nesciunt quid faciunt mali.</p>
</div>
<div id="section-699" class="section level2">
<h2>5</h2>
<p>Ne temere quid loquaris,<br />
neque cor tuum sit velox ad proferendum sermonem coram Deo.<br />
Deus enim in cælo, et tu super terram ;<br />
idcirco sint pauci sermones tui.<br />
<sup>2</sup> Multas curas sequuntur somnia,<br />
et in multis sermonibus invenietur stultitia.<br />
<sup>3</sup> Si quid vovisti Deo,<br />
ne moreris reddere :<br />
displicet enim ei infidelis et stulta promissio,<br />
sed quodcumque voveris redde :<br />
<sup>4</sup> multoque melius est non vovere,<br />
quam post votum promissa non reddere.<br />
<sup>5</sup> Ne dederis os tuum ut peccare facias carnem tuam,<br />
neque dicas coram angelo :<br />
Non est providentia :<br />
ne forte iratus Deus contra sermones tuos<br />
dissipet cuncta opera manuum tuarum.<br />
<sup>6</sup> Ubi multa sunt somnia,<br />
plurimæ sunt vanitates, et sermones innumeri ;<br />
tu vero Deum time.</p>
<p><sup>7</sup> Si videris calumnias egenorum, et violenta judicia,<br />
et subverti justitiam in provincia,<br />
non mireris super hoc negotio :<br />
quia excelso excelsior est alius,<br />
et super hos quoque eminentiores sunt alii ;<br />
<sup>8</sup> et insuper universæ terræ rex imperat servienti.<br />
<sup>9</sup> Avarus non implebitur pecunia,<br />
et qui amat divitias fructum non capiet ex eis ;<br />
et hoc ergo vanitas.<br />
<sup>10</sup> Ubi multæ sunt opes,<br />
multi et qui comedunt eas.<br />
Et quid prodest possessori,<br />
nisi quod cernit divitias oculis suis ?<br />
<sup>11</sup> Dulcis est somnus operanti,<br />
sive parum sive multum comedat ;<br />
saturitas autem divitis non sinit eum dormire.</p>
<p><sup>12</sup> Est et alia infirmitas pessima quam vidi sub sole :<br />
divitiæ conservatæ in malum domini sui.<br />
<sup>13</sup> Pereunt enim in afflictione pessima :<br />
generavit filium qui in summa egestate erit.<br />
<sup>14</sup> Sicut egressus est nudus de utero matris suæ, sic revertetur,<br />
et nihil auferet secum de labore suo.<br />
<sup>15</sup> Miserabilis prorsus infirmitas :<br />
quomodo venit, sic revertetur.<br />
Quid ergo prodest ei quod laboravit in ventum ?<br />
<sup>16</sup> cunctis diebus vitæ suæ comedit in tenebris,<br />
et in curis multis, et in ærumna atque tristitia.</p>
<p><sup>17</sup> Hoc itaque visum est mihi bonum,<br />
ut comedat quis et bibat,<br />
et fruatur lætitia ex labore suo<br />
quo laboravit ipse sub sole,<br />
numero dierum vitæ suæ<br />
quos dedit ei Deus ;<br />
et hæc est pars illius.<br />
<sup>18</sup> Et omni homini cui dedit Deus divitias atque substantiam,<br />
potestatemque ei tribuit ut comedat ex eis,<br />
et fruatur parte sua, et lætetur de labore suo :<br />
hoc est donum Dei.<br />
<sup>19</sup> Non enim satis recordabitur dierum vitæ suæ,<br />
eo quod Deus occupet deliciis cor ejus.</p>
</div>
<div id="section-700" class="section level2">
<h2>6</h2>
<p>Est et aliud malum quod vidi sub sole,<br />
et quidem frequens apud homines :<br />
<sup>2</sup> vir cui dedit Deus divitias,<br />
et substantiam, et honorem,<br />
et nihil deest animæ suæ ex omnibus quæ desiderat ;<br />
nec tribuit ei potestatem Deus ut comedat ex eo,<br />
sed homo extraneus vorabit illud :<br />
hoc vanitas et miseria magna est.<br />
<sup>3</sup> Si genuerit quispiam centum liberos,<br />
et vixerit multos annos,<br />
et plures dies ætatis habuerit,<br />
et anima illius non utatur bonis substantiæ suæ,<br />
sepulturaque careat :<br />
de hoc ego pronuntio quod melior illo sit abortivus.<br />
<sup>4</sup> Frustra enim venit,<br />
et pergit ad tenebras,<br />
et oblivione delebitur nomen ejus.<br />
<sup>5</sup> Non vidit solem,<br />
neque cognovit distantiam boni et mali.<br />
<sup>6</sup> Etiam si duobus millibus annis vixerit,<br />
et non fuerit perfruitus bonis,<br />
nonne ad unum locum properant omnia ?<br />
<sup>7</sup> Omnis labor hominis in ore ejus ;<br />
sed anima ejus non implebitur.<br />
<sup>8</sup> Quid habet amplius sapiens a stulto ?<br />
et quid pauper, nisi ut pergat illuc ubi est vita ?<br />
<sup>9</sup> Melius est videre quod cupias,<br />
quam desiderare quod nescias.<br />
Sed et hoc vanitas est, et præsumptio spiritus.<br />
<sup>10</sup> Qui futurus est, jam vocatum est nomen ejus ;<br />
et scitur quod homo sit,<br />
et non possit contra fortiorem se in judicio contendere.<br />
<sup>11</sup> Verba sunt plurima,<br />
multamque in disputando habentia vanitatem.</p>
</div>
<div id="section-701" class="section level2">
<h2>7</h2>
<p>Quid necesse est homini majora se quærere,<br />
cum ignoret quid conducat sibi in vita sua,<br />
numero dierum peregrinationis suæ,<br />
et tempore quod velut umbra præterit ?<br />
aut quis ei poterit indicare<br />
quod post eum futurum sub sole sit ?<br />
<sup>2</sup> Melius est nomen bonum quam unguenta pretiosa,<br />
et dies mortis die nativitatis.<br />
<sup>3</sup> Melius est ire ad domum luctus<br />
quam ad domum convivii ;<br />
in illa enim finis cunctorum admonetur hominum,<br />
et vivens cogitat quid futurum sit.<br />
<sup>4</sup> Melior est ira risu,<br />
quia per tristitiam vultus corrigitur animus delinquentis.<br />
<sup>5</sup> Cor sapientium ubi tristitia est,<br />
et cor stultorum ubi lætitia.<br />
<sup>6</sup> Melius est a sapiente corripi,<br />
quam stultorum adulatione decipi ;<br />
<sup>7</sup> quia sicut sonitus spinarum ardentium sub olla,<br />
sic risus stulti.<br />
Sed et hoc vanitas.<br />
<sup>8</sup> Calumnia conturbat sapientem,<br />
et perdet robur cordis illius.<br />
<sup>9</sup> Melior est finis orationis quam principium.<br />
Melior est patiens arrogante.<br />
<sup>10</sup> Ne sis velox ad irascendum,<br />
quia ira in sinu stulti requiescit.<br />
<sup>11</sup> Ne dicas : Quid putas causæ est<br />
quod priora tempora meliora fuere quam nunc sunt ?<br />
stulta enim est hujuscemodi interrogatio.<br />
<sup>12</sup> Utilior est sapientia cum divitiis,<br />
et magis prodest videntibus solem.<br />
<sup>13</sup> Sicut enim protegit sapientia, sic protegit pecunia ;<br />
hoc autem plus habet eruditio et sapientia,<br />
quod vitam tribuunt possessori suo.<br />
<sup>14</sup> Considera opera Dei,<br />
quod nemo possit corrigere quem ille despexerit.<br />
<sup>15</sup> In die bona fruere bonis,<br />
et malam diem præcave ;<br />
sicut enim hanc, sic et illam fecit Deus,<br />
ut non inveniat homo contra eum justas querimonias.<br />
<sup>16</sup> Hæc quoque vidi in diebus vanitatis meæ :<br />
justus perit in justitia sua,<br />
et impius multo vivit tempore in malitia sua.<br />
<sup>17</sup> Noli esse justus multum,<br />
neque plus sapias quam necesse est,<br />
ne obstupescas.<br />
<sup>18</sup> Ne impie agas multum,<br />
et noli esse stultus,<br />
ne moriaris in tempore non tuo.<br />
<sup>19</sup> Bonum est te sustentare justum :<br />
sed et ab illo ne subtrahas manum tuam ;<br />
quia qui timet Deum nihil negligit.<br />
<sup>20</sup> Sapientia confortavit sapientem<br />
super decem principes civitatis ;<br />
<sup>21</sup> non est enim homo justus in terra<br />
qui faciat bonum et non peccet.<br />
<sup>22</sup> Sed et cunctis sermonibus qui dicuntur<br />
ne accomodes cor tuum,<br />
ne forte audias servum tuum maledicentem tibi ;<br />
<sup>23</sup> scit enim conscientia tua<br />
quia et tu crebro maledixisti aliis.<br />
<sup>24</sup> Cuncta tentavi in sapientia.<br />
Dixi : Sapiens efficiar :<br />
et ipsa longius recessit a me,<br />
<sup>25</sup> multo magis quam erat.<br />
Et alta profunditas, quis inveniet eam ?</p>
<p><sup>26</sup> Lustravi universa animo meo,<br />
ut scirem et considerarem,<br />
et quærerem sapientiam, et rationem,<br />
et ut cognoscerem impietatem stulti,<br />
et errorem imprudentium :<br />
<sup>27</sup> et inveni amariorem morte mulierem,<br />
quæ laqueus venatorum est,<br />
et sagena cor ejus ;<br />
vincula sunt manus illius.<br />
Qui placet Deo effugiet illam ;<br />
qui autem peccator est capietur ab illa.<br />
<sup>28</sup> Ecce hoc inveni, dixit Ecclesiastes,<br />
unum et alterum ut invenirem rationem,<br />
<sup>29</sup> quam adhuc quærit anima mea,<br />
et non inveni.<br />
Virum de mille unum reperi ;<br />
mulierem ex omnibus non inveni.<br />
<sup>30</sup> Solummodo hoc inveni,<br />
quod fecerit Deus hominem rectum,<br />
et ipse se infinitis miscuerit quæstionibus.<br />
Quis talis ut sapiens est ?<br />
et quis cognovit solutionem verbi ?</p>
</div>
<div id="section-702" class="section level2">
<h2>8</h2>
<p>Sapientia hominis lucet in vultu ejus,<br />
et potentissimus faciem illius commutabit.<br />
<sup>2</sup> Ego os regis observo,<br />
et præcepta juramenti Dei.<br />
<sup>3</sup> Ne festines recedere a facie ejus,<br />
neque permaneas in opere malo :<br />
quia omne quod voluerit faciet.<br />
<sup>4</sup> Et sermo illius potestate plenus est,<br />
nec dicere ei quisquam potest : Quare ita facis ?<br />
<sup>5</sup> Qui custodit præceptum non experietur quidquam mali.<br />
Tempus et responsionem cor sapientis intelligit.<br />
<sup>6</sup> Omni negotio tempus est, et opportunitas :<br />
et multa hominis afflictio,<br />
<sup>7</sup> quia ignorat præterita,<br />
et futura nullo scire potest nuntio.<br />
<sup>8</sup> Non est in hominis potestate prohibere spiritum,<br />
nec habet potestatem in die mortis :<br />
nec sinitur quiescere ingruente bello,<br />
neque salvabit impietas impium.</p>
<p><sup>9</sup> Omnia hæc consideravi,<br />
et dedi cor meum in cunctis operibus quæ fiunt sub sole.<br />
Interdum dominatur homo homini in malum suum.<br />
<sup>10</sup> Vidi impios sepultos,<br />
qui etiam cum adhuc viverent<br />
in loco sancto erant,<br />
et laudabantur in civitate<br />
quasi justorum operum.<br />
Sed et hoc vanitas est.<br />
<sup>11</sup> Etenim quia non profertur cito contra malos sententia,<br />
absque timore ullo<br />
filii hominum perpetrant mala.<br />
<sup>12</sup> Attamen peccator ex eo quod centies facit malum,<br />
et per patientiam sustentatur ;<br />
ego cognovi quod erit bonum timentibus Deum,<br />
qui verentur faciem ejus.<br />
<sup>13</sup> Non sit bonum impio,<br />
nec prolongentur dies ejus,<br />
sed quasi umbra transeant qui non timent faciem Domini.<br />
<sup>14</sup> Est et alia vanitas quæ fit super terram :<br />
sunt justi quibus mala proveniunt<br />
quasi opera egerint impiorum :<br />
et sunt impii qui ita securi sunt<br />
quasi justorum facta habeant.<br />
Sed et hoc vanissimum judico.<br />
<sup>15</sup> Laudavi igitur lætitiam ;<br />
quod non esset homini bonum sub sole,<br />
nisi quod comederet, et biberet, atque gauderet,<br />
et hoc solum secum auferret de labore suo,<br />
in diebus vitæ suæ quos dedit ei Deus sub sole.<br />
<sup>16</sup> Et apposui cor meum ut scirem sapientiam,<br />
et intelligerem distentionem quæ versatur in terra.<br />
Est homo qui diebus et noctibus somnum non capit oculis.<br />
<sup>17</sup> Et intellexi quod omnium operum Dei<br />
nullam possit homo invenire rationem<br />
eorum quæ fiunt sub sole ;<br />
et quanto plus laboraverit ad quærendum,<br />
tanto minus inveniat :<br />
etiam si dixerit sapiens se nosse, non poterit reperire.</p>
</div>
<div id="section-703" class="section level2">
<h2>9</h2>
<p>Omnia hæc tractavi in corde meo,<br />
ut curiose intelligerem.<br />
Sunt justi atque sapientes,<br />
et opera eorum in manu Dei ;<br />
et tamen nescit homo utrum amore an odio dignus sit.<br />
<sup>2</sup> Sed omnia in futurum servantur incerta,<br />
eo quod universa æque eveniant justo et impio,<br />
bono et malo, mundo et immundo,<br />
immolanti victimas et sacrificia contemnenti.<br />
Sicut bonus, sic et peccator ;<br />
ut perjurus, ita et ille qui verum dejerat.</p>
<p><sup>3</sup> Hoc est pessimum inter omnia quæ sub sole fiunt :<br />
quia eadem cunctis eveniunt.<br />
Unde et corda filiorum hominum implentur malitia<br />
et contemptu in vita sua,<br />
et post hæc ad inferos deducentur.<br />
<sup>4</sup> Nemo est qui semper vivat, et qui hujus rei habeat fiduciam ;<br />
melior est canis vivus leone mortuo.<br />
<sup>5</sup> Viventes enim sciunt se esse morituros ;<br />
mortui vero nihil noverunt amplius,<br />
nec habent ultra mercedem,<br />
quia oblivioni tradita est memoria eorum.<br />
<sup>6</sup> Amor quoque, et odium, et invidiæ simul perierunt ;<br />
nec habent partem in hoc sæculo,<br />
et in opere quod sub sole geritur.<br />
<sup>7</sup> Vade ergo, et comede in lætitia panem tuum,<br />
et bibe cum gaudio vinum tuum,<br />
quia Deo placent opera tua.<br />
<sup>8</sup> Omni tempore sint vestimenta tua candida,<br />
et oleum de capite tuo non deficiat.<br />
<sup>9</sup> Perfruere vita cum uxore quam diligis,<br />
cunctis diebus vitæ instabilitatis tuæ,<br />
qui dati sunt tibi sub sole omni tempore vanitatis tuæ :<br />
hæc est enim pars in vita<br />
et in labore tuo quo laboras sub sole.<br />
<sup>10</sup> Quodcumque facere potest manus tua,<br />
instanter operare,<br />
quia nec opus, nec ratio, nec sapientia, nec scientia<br />
erunt apud inferos, quo tu properas.</p>
<p><sup>11</sup> Verti me ad aliud, et vidi sub sole<br />
nec velocium esse cursum,<br />
nec fortium bellum,<br />
nec sapientium panem,<br />
nec doctorum divitias,<br />
nec artificum gratiam ;<br />
sed tempus casumque in omnibus.<br />
<sup>12</sup> Nescit homo finem suum ;<br />
sed sicut pisces capiuntur hamo,<br />
et sicut aves laqueo comprehenduntur,<br />
sic capiuntur homines in tempore malo,<br />
cum eis extemplo supervenerit.<br />
<sup>13</sup> Hanc quoque sub sole vidi sapientiam,<br />
et probavi maximam :<br />
<sup>14</sup> civitas parva, et pauci in ea viri ;<br />
venit contra eam rex magnus, et vallavit eam,<br />
exstruxitque munitiones per gyrum, et perfecta est obsidio.<br />
<sup>15</sup> Inventusque est in ea vir pauper et sapiens,<br />
et liberavit urbem per sapientiam suam ;<br />
et nullus deinceps recordatus est hominis illius pauperis.<br />
<sup>16</sup> Et dicebam ego meliorem esse sapientiam fortitudine.<br />
Quomodo ergo sapientia pauperis contempta est,<br />
et verba ejus non sunt audita ?<br />
<sup>17</sup> Verba sapientium audiuntur in silentio,<br />
plus quam clamor principis inter stultos.<br />
<sup>18</sup> Melior est sapientia quam arma bellica ;<br />
et qui in uno peccaverit, multa bona perdet.</p>
</div>
<div id="section-704" class="section level2">
<h2>10</h2>
<p>Muscæ morientes perdunt suavitatem unguenti.<br />
Pretiosior est sapientia et gloria,<br />
parva et ad tempus stultitia.<br />
<sup>2</sup> Cor sapientis in dextera ejus,<br />
et cor stulti in sinistra illius.<br />
<sup>3</sup> Sed et in via stultus ambulans,<br />
cum ipse insipiens sit,<br />
omnes stultos æstimat.<br />
<sup>4</sup> Si spiritus potestatem habentis ascenderit super te,<br />
locum tuum ne dimiseris,<br />
quia curatio faciet cessare peccata maxima.</p>
<p><sup>5</sup> Est malum quod vidi sub sole,<br />
quasi per errorem egrediens a facie principis :<br />
<sup>6</sup> positum stultum in dignitate sublimi,<br />
et divites sedere deorsum.<br />
<sup>7</sup> Vidi servos in equis,<br />
et principes ambulantes super terram quasi servos.<br />
<sup>8</sup> Qui fodit foveam incidet in eam,<br />
et qui dissipat sepem mordebit eum coluber.<br />
<sup>9</sup> Qui transfert lapides affligetur in eis,<br />
et qui scindit ligna vulnerabitur ab eis.<br />
<sup>10</sup> Si retusum fuerit ferrum,<br />
et hoc non ut prius, sed hebetatum fuerit,<br />
multo labore exacuetur,<br />
et post industriam sequetur sapientia.<br />
<sup>11</sup> Si mordeat serpens in silentio,<br />
nihil eo minus habet qui occulte detrahit.<br />
<sup>12</sup> Verba oris sapientis gratia,<br />
et labia insipientis præcipitabunt eum ;<br />
<sup>13</sup> initium verborum ejus stultitia,<br />
et novissimum oris illius error pessimus.<br />
<sup>14</sup> Stultus verba multiplicat.<br />
Ignorat homo quid ante se fuerit ;<br />
et quid post se futurum sit, quis ei poterit indicare ?<br />
<sup>15</sup> Labor stultorum affliget eos,<br />
qui nesciunt in urbem pergere.</p>
<p><sup>16</sup> Væ tibi, terra, cujus rex puer est,<br />
et cujus principes mane comedunt.<br />
<sup>17</sup> Beata terra cujus rex nobilis est,<br />
et cujus principes vescuntur in tempore suo,<br />
ad reficiendum, et non ad luxuriam.<br />
<sup>18</sup> In pigritiis humiliabitur contignatio,<br />
et in infirmitate manuum perstillabit domus.<br />
<sup>19</sup> In risum faciunt panem et vinum<br />
ut epulentur viventes ;<br />
et pecuniæ obediunt omnia.<br />
<sup>20</sup> In cogitatione tua regi ne detrahas,<br />
et in secreto cubiculi tui ne maledixeris diviti :<br />
quia et aves cæli portabunt vocem tuam,<br />
et qui habet pennas annuntiabit sententiam.</p>
</div>
<div id="section-705" class="section level2">
<h2>11</h2>
<p>Mitte panem tuum super transeuntes aquas,<br />
quia post tempora multa invenies illum.<br />
<sup>2</sup> Da partem septem necnon et octo,<br />
quia ignoras quid futurum sit mali super terram.<br />
<sup>3</sup> Si repletæ fuerint nubes,<br />
imbrem super terram effundent.<br />
Si ceciderit lignum ad austrum aut ad aquilonem,<br />
in quocumque loco ceciderit, ibi erit.<br />
<sup>4</sup> Qui observat ventum non seminat ;<br />
et qui considerat nubes numquam metet.<br />
<sup>5</sup> Quomodo ignoras quæ sit via spiritus,<br />
et qua ratione compingantur ossa in ventre prægnantis,<br />
sic nescis opera Dei,<br />
qui fabricator est omnium.<br />
<sup>6</sup> Mane semina semen tuum,<br />
et vespere ne cesset manus tua :<br />
quia nescis quid magis oriatur, hoc aut illud ;<br />
et si utrumque simul, melius erit.</p>
<p><sup>7</sup> Dulce lumen,<br />
et delectabile est oculis videre solem.<br />
<sup>8</sup> Si annis multis vixerit homo,<br />
et in his omnibus lætatus fuerit,<br />
meminisse debet tenebrosi temporis, et dierum multorum,<br />
qui cum venerint, vanitatis arguentur præterita.<br />
<sup>9</sup> Lætare ergo, juvenis, in adolescentia tua,<br />
et in bono sit cor tuum in diebus juventutis tuæ :<br />
et ambula in viis cordis tui,<br />
et in intuitu oculorum tuorum,<br />
et scito quod pro omnibus his adducet te Deus in judicium.<br />
<sup>10</sup> Aufer iram a corde tuo,<br />
et amove malitiam a carne tua :<br />
adolescentia enim et voluptas vana sunt.</p>
</div>
<div id="section-706" class="section level2">
<h2>12</h2>
<p>Memento Creatoris tui in diebus juventutis tuæ,<br />
antequam veniat tempus afflictionis,<br />
et appropinquent anni de quibus dicas :<br />
Non mihi placent ;<br />
<sup>2</sup> antequam tenebrescat sol, et lumen, et luna, et stellæ,<br />
et revertantur nubes post pluviam ;<br />
<sup>3</sup> quando commovebuntur custodes domus,<br />
et nutabunt viri fortissimi,<br />
et otiosæ erunt molentes in minuto numero,<br />
et tenebrescent videntes per foramina ;<br />
<sup>4</sup> et claudent ostia in platea,<br />
in humilitate vocis molentis,<br />
et consurgent ad vocem volucris,<br />
et obsurdescent omnes filiæ carminis :<br />
<sup>5</sup> excelsa quoque timebunt, et formidabunt in via.<br />
Florebit amygdalus, impinguabitur locusta,<br />
et dissipabitur capparis,<br />
quoniam ibit homo in domum æternitatis suæ,<br />
et circuibunt in platea plangentes.<br />
<sup>6</sup> Antequam rumpatur funiculus argenteus,<br />
et recurrat vitta aurea,<br />
et conteratur hydria super fontem,<br />
et confringatur rota super cisternam,<br />
<sup>7</sup> et revertatur pulvis in terram suam unde erat,<br />
et spiritus redeat ad Deum, qui dedit illum.<br />
<sup>8</sup> Vanitas vanitatum, dixit Ecclesiastes,<br />
et omnia vanitas.</p>
<p><sup>9</sup> Cumque esset sapientissimus Ecclesiastes,<br />
docuit populum, et enarravit quæ fecerat ;<br />
et investigans composuit parabolas multas.<br />
<sup>10</sup> Quæsivit verba utilia,<br />
et conscripsit sermones rectissimos ac veritate plenos.<br />
<sup>11</sup> Verba sapientium sicut stimuli,<br />
et quasi clavi in altum defixi,<br />
quæ per magistrorum consilium data sunt a pastore uno.<br />
<sup>12</sup> His amplius, fili mi, ne requiras.<br />
Faciendi plures libros nullus est finis ;<br />
frequensque meditatio, carnis afflictio est.<br />
<sup>13</sup> Finem loquendi pariter omnes audiamus.<br />
Deum time, et mandata ejus observa :<br />
hoc est enim omnis homo,<br />
<sup>14</sup> et cuncta quæ fiunt adducet Deus in judicium<br />
pro omni errato, sive bonum, sive malum illud sit.</p>
</div>
</div>
</body>
</html>

