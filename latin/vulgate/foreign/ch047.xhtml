<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Habacuc" class="section level1">
<h1>Prophetia Habacuc</h1>
<div id="section-1017" class="section level2">
<h2>1</h2>
<p>Onus quod vidit Habacuc propheta.</p>
<p><sup>2</sup> Usquequo, Domine, clamabo,<br />
et non exaudies ?<br />
vociferabor ad te, vim patiens,<br />
et non salvabis ?<br />
<sup>3</sup> Quare ostendisti mihi iniquitatem et laborem,<br />
videre prædam et injustitiam contra me ?<br />
Et factum est judicium, et contradictio potentior.<br />
<sup>4</sup> Propter hoc lacerata est lex,<br />
et non pervenit usque ad finem judicium ;<br />
quia impius prævalet adversus justum,<br />
propterea egreditur judicium perversum.<br />
<sup>5</sup> Aspicite in gentibus, et videte ;<br />
admiramini, et obstupescite :<br />
quia opus factum est in diebus vestris,<br />
quod nemo credet cum narrabitur.<br />
<sup>6</sup> Quia ecce ego suscitabo Chaldæos,<br />
gentem amaram et velocem,<br />
ambulantem super latitudinem terræ,<br />
ut possideat tabernacula non sua.<br />
<sup>7</sup> Horribilis et terribilis est :<br />
ex semetipsa judicium et onus ejus egredietur.<br />
<sup>8</sup> Leviores pardis equi ejus,<br />
et velociores lupis vespertinis :<br />
et diffundentur equites ejus :<br />
equites namque ejus de longe venient ;<br />
volabunt quasi aquila festinans ad comedendum.<br />
<sup>9</sup> Omnes ad prædam venient,<br />
facies eorum ventus urens ;<br />
et congregabit quasi arenam captivitatem.<br />
<sup>10</sup> Et ipse de regibus triumphabit,<br />
et tyranni ridiculi ejus erunt ;<br />
ipse super omnem munitionem ridebit,<br />
et comportabit aggerem, et capiet eam.<br />
<sup>11</sup> Tunc mutabitur spiritus, et pertransibit, et corruet :<br />
hæc est fortitudo ejus dei sui.</p>
<p><sup>12</sup> Numquid non tu a principio,<br />
Domine, Deus meus, sancte meus,<br />
et non moriemur ?<br />
Domine, in judicium posuisti eum,<br />
et fortem, ut corriperes, fundasti eum.<br />
<sup>13</sup> Mundi sunt oculi tui, ne videas malum,<br />
et respicere ad iniquitatem non poteris.<br />
Quare respicis super iniqua agentes,<br />
et taces devorante impio justiorem se ?<br />
<sup>14</sup> Et facies homines quasi pisces maris,<br />
et quasi reptile non habens principem.<br />
<sup>15</sup> Totum in hamo sublevavit,<br />
traxit illud in sagena sua,<br />
et congregavit in rete suum.<br />
Super hoc lætabitur, et exsultabit.<br />
<sup>16</sup> Propterea immolabit sagenæ suæ,<br />
et sacrificabit reti suo,<br />
quia in ipsis incrassata est pars ejus,<br />
et cibus ejus electus.<br />
<sup>17</sup> Propter hoc ergo expandit sagenam suam,<br />
et semper interficere gentes non parcet.</p>
</div>
<div id="section-1018" class="section level2">
<h2>2</h2>
<p>Super custodiam meam stabo,<br />
et figam gradum super munitionem :<br />
et contemplabor ut videam quid dicatur mihi,<br />
et quid respondeam ad arguentem me.</p>
<p><sup>2</sup> Et respondit mihi Dominus, et dixit : Scribe visum, et explana eum super tabulas,<br />
ut percurrat qui legerit eum.<br />
<sup>3</sup> Quia adhuc visus procul ;<br />
et apparebit in finem, et non mentietur :<br />
si moram fecerit, exspecta illum,<br />
quia veniens veniet, et non tardabit.<br />
<sup>4</sup> Ecce qui incredulus est, non erit recta anima ejus in semetipso ;<br />
justus autem in fide sua vivet.<br />
<sup>5</sup> Et quomodo vinum potantem decipit,<br />
sic erit vir superbus, et non decorabitur :<br />
qui dilatavit quasi infernus animam suam,<br />
et ipse quasi mors, et non adimpletur :<br />
et congregabit ad se omnes gentes,<br />
et coacervabit ad se omnes populos.<br />
<sup>6</sup> Numquid non omnes isti super eum parabolam sument,<br />
et loquelam ænigmatum ejus, et dicetur :<br />
Væ ei qui multiplicat non sua ?<br />
usquequo et aggravat contra se densum lutum ?<br />
<sup>7</sup> Numquid non repente consurgent qui mordeant te,<br />
et suscitabuntur lacerantes te,<br />
et eris in rapinam eis ?<br />
<sup>8</sup> Quia tu spoliasti gentes multas,<br />
spoliabunt te omnes qui reliqui fuerint de populis,<br />
propter sanguinem hominis,<br />
et iniquitatem terræ, civitatis, et omnium habitantium in ea.<br />
<sup>9</sup> Væ qui congregat avaritiam malam domui suæ,<br />
ut sit in excelso nidus ejus,<br />
et liberari se putat de manu mali !<br />
<sup>10</sup> Cogitasti confusionem domui tuæ ;<br />
concidisti populos multos,<br />
et peccavit anima tua.<br />
<sup>11</sup> Quia lapis de pariete clamabit,<br />
et lignum, quod inter juncturas ædificiorum est, respondebit.<br />
<sup>12</sup> Væ qui ædificat civitatem in sanguinibus,<br />
et præparat urbem in iniquitate !<br />
<sup>13</sup> Numquid non hæc sunt a Domino exercituum ?<br />
laborabunt enim populi in multo igne,<br />
et gentes in vacuum, et deficient.<br />
<sup>14</sup> Quia replebitur terra, ut cognoscant gloriam Domini,<br />
quasi aquæ operientes mare.<br />
<sup>15</sup> Væ qui potum dat amico suo mittens fel suum,<br />
et inebrians ut aspiciat nuditatem ejus !<br />
<sup>16</sup> Repletus es ignominia pro gloria ;<br />
bibe tu quoque, et consopire.<br />
Circumdabit te calix dexteræ Domini,<br />
et vomitus ignominiæ super gloriam tuam.<br />
<sup>17</sup> Quia iniquitas Libani operiet te,<br />
et vastitas animalium deterrebit eos<br />
de sanguinibus hominum,<br />
et iniquitate terræ, et civitatis, et omnium habitantium in ea.<br />
<sup>18</sup> Quid prodest sculptile, quia sculpsit illud fictor suus,<br />
conflatile, et imaginem falsam ?<br />
quia speravit in figmento fictor ejus, ut faceret simulacra muta.<br />
<sup>19</sup> Væ qui dicit ligno : Expergiscere ;<br />
Surge, lapidi tacenti !<br />
Numquid ipse docere poterit ?<br />
ecce iste coopertus est auro et argento,<br />
et omnis spiritus non est in visceribus ejus.<br />
<sup>20</sup> Dominus autem in templo sancto suo :<br />
sileat a facie ejus omnis terra !</p>
</div>
<div id="section-1019" class="section level2">
<h2>3</h2>
<p>Oratio Habacuc prophetæ, pro ignorantiis.</p>
<p><sup>2</sup> Domine, audivi auditionem tuam, et timui.<br />
Domine, opus tuum, in medio annorum vivifica illud ;<br />
in medio annorum notum facies :<br />
cum iratus fueris, misericordiæ recordaberis.<br />
<sup>3</sup> Deus ab austro veniet,<br />
et Sanctus de monte Pharan :<br />
operuit cælos gloria ejus,<br />
et laudis ejus plena est terra.<br />
<sup>4</sup> Splendor ejus ut lux erit,<br />
cornua in manibus ejus :<br />
ibi abscondita est fortitudo ejus.<br />
<sup>5</sup> Ante faciem ejus ibit mors,<br />
et egredietur diabolus ante pedes ejus.<br />
<sup>6</sup> Stetit, et mensus est terram ;<br />
aspexit, et dissolvit gentes,<br />
et contriti sunt montes sæculi :<br />
incurvati sunt colles mundi ab itineribus æternitatis ejus.<br />
<sup>7</sup> Pro iniquitate vidi tentoria Æthiopiæ ;<br />
turbabuntur pelles terræ Madian.<br />
<sup>8</sup> Numquid in fluminibus iratus es, Domine ?<br />
aut in fluminibus furor tuus ?<br />
vel in mari indignatio tua ?<br />
Qui ascendes super equos tuos, et quadrigæ tuæ salvatio.<br />
<sup>9</sup> Suscitans suscitabis arcum tuum,<br />
juramenta tribubus quæ locutus es ;<br />
fluvios scindes terræ.<br />
<sup>10</sup> Viderunt te, et doluerunt montes ;<br />
gurges aquarum transiit :<br />
dedit abyssus vocem suam ;<br />
altitudo manus suas levavit.<br />
<sup>11</sup> Sol et luna steterunt in habitaculo suo :<br />
in luce sagittarum tuarum ibunt,<br />
in splendore fulgurantis hastæ tuæ.<br />
<sup>12</sup> In fremitu conculcabis terram ;<br />
in furore obstupefacies gentes.<br />
<sup>13</sup> Egressus es in salutem populi tui,<br />
in salutem cum christo tuo :<br />
percussisti caput de domo impii,<br />
denudasti fundamentum ejus usque ad collum.<br />
<sup>14</sup> Maledixisti sceptris ejus,<br />
capiti bellatorum ejus,<br />
venientibus ut turbo ad dispergendum me :<br />
exsultatio eorum, sicut ejus qui devorat pauperem in abscondito.<br />
<sup>15</sup> Viam fecisti in mari equis tuis,<br />
in luto aquarum multarum.<br />
<sup>16</sup> Audivi, et conturbatus est venter meus ;<br />
a voce contremuerunt labia mea.<br />
Ingrediatur putredo in ossibus meis,<br />
et subter me scateat :<br />
ut requiescam in die tribulationis,<br />
ut ascendam ad populum accinctum nostrum.<br />
<sup>17</sup> Ficus enim non florebit,<br />
et non erit germen in vineis ;<br />
mentietur opus olivæ,<br />
et arva non afferent cibum :<br />
abscindetur de ovili pecus,<br />
et non erit armentum in præsepibus.<br />
<sup>18</sup> Ego autem in Domino gaudebo ;<br />
et exsultabo in Deo Jesu meo.<br />
<sup>19</sup> Deus Dominus fortitudo mea,<br />
et ponet pedes meos quasi cervorum :<br />
et super excelsa mea deducet me<br />
victor in psalmis canentem.</p>
</div>
</div>
</body>
</html>

