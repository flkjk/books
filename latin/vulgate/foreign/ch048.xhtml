<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Sophonias" class="section level1">
<h1>Prophetia Sophoniæ</h1>
<div id="section-1020" class="section level2">
<h2>1</h2>
<p>Verbum Domini quod factum est ad Sophoniam, filium Chusi, filii Godoliæ, filii Amariæ, filii Ezeciæ, in diebus Josiæ, filii Amon, regis Judæ.</p>
<p><sup>2</sup> Congregans congregabo omnia a facie terræ, dicit Dominus :<br />
<sup>3</sup> congregans hominem et pecus,<br />
congregans volatilia cæli et pisces maris :<br />
et ruinæ impiorum erunt,<br />
et disperdam homines a facie terræ, dicit Dominus.<br />
<sup>4</sup> Et extendam manum meam super Judam<br />
et super omnes habitantes Jerusalem :<br />
et disperdam de loco hoc reliquias Baal,<br />
et nomina ædituorum cum sacerdotibus ;<br />
<sup>5</sup> et eos qui adorant super tecta militiam cæli,<br />
et adorant et jurant in Domino,<br />
et jurant in Melchom ;<br />
<sup>6</sup> et qui avertuntur de post tergum Domini,<br />
et qui non quæsierunt Dominum,<br />
nec investigaverunt eum.<br />
<sup>7</sup> Silete a facie Domini Dei,<br />
quia juxta est dies Domini :<br />
quia præparavit Dominus hostiam ;<br />
sanctificavit vocatos suos.<br />
<sup>8</sup> Et erit : in die hostiæ Domini,<br />
visitabo super principes,<br />
et super filios regis,<br />
et super omnes qui induti sunt veste peregrina ;<br />
<sup>9</sup> et visitabo super omnem qui arroganter ingreditur super limen in die illa,<br />
qui complent domum Domini Dei sui iniquitate et dolo.<br />
<sup>10</sup> Et erit in die illa, dicit Dominus,<br />
vox clamoris a porta piscium,<br />
et ululatus a Secunda,<br />
et contritio magna a collibus.<br />
<sup>11</sup> Ululate, habitatores Pilæ :<br />
conticuit omnis populus Chanaan,<br />
disperierunt omnes involuti argento.<br />
<sup>12</sup> Et erit in tempore illo :<br />
scrutabor Jerusalem in lucernis,<br />
et visitabo super viros defixos in fæcibus suis,<br />
qui dicunt in cordibus suis :<br />
Non faciet bene Dominus, et non faciet male.<br />
<sup>13</sup> Et erit fortitudo eorum in direptionem,<br />
et domus eorum in desertum :<br />
et ædificabunt domos, et non habitabunt ;<br />
et plantabunt vineas, et non bibent vinum earum.<br />
<sup>14</sup> Juxta est dies Domini magnus :<br />
juxta est, et velox nimis.<br />
Vox diei Domini amara :<br />
tribulabitur ibi fortis.<br />
<sup>15</sup> Dies iræ dies illa,<br />
dies tribulationis et angustiæ,<br />
dies calamitatis et miseriæ,<br />
dies tenebrarum et caliginis,<br />
dies nebulæ et turbinis,<br />
<sup>16</sup> dies tubæ et clangoris super civitates munitas,<br />
et super angulos excelsos.<br />
<sup>17</sup> Et tribulabo homines, et ambulabunt ut cæci,<br />
quia Domino peccaverunt ;<br />
et effundetur sanguis eorum sicut humus,<br />
et corpora eorum sicut stercora.<br />
<sup>18</sup> Sed et argentum eorum et aurum eorum non poterit liberare eos<br />
in die iræ Domini :<br />
in igne zeli ejus devorabitur omnis terra,<br />
quia consummationem cum festinatione faciet<br />
cunctis habitantibus terram.</p>
</div>
<div id="section-1021" class="section level2">
<h2>2</h2>
<p>Convenite, congregamini, gens non amabilis,<br />
<sup>2</sup> priusquam pariat jussio quasi pulverem transeuntem diem,<br />
antequam veniat super vos ira furoris Domini,<br />
antequam veniat super vos dies indignationis Domini.<br />
<sup>3</sup> Quærite Dominum, omnes mansueti terræ,<br />
qui judicium ejus estis operati ;<br />
quærite justum, quærite mansuetum,<br />
si quomodo abscondamini in die furoris Domini.<br />
<sup>4</sup> Quia Gaza destructa erit,<br />
et Ascalon in desertum :<br />
Azotum in meridie ejicient,<br />
et Accaron eradicabitur.<br />
<sup>5</sup> Væ qui habitatis funiculum maris, gens perditorum !<br />
verbum Domini super vos, Chanaan, terra Philisthinorum ;<br />
et disperdam te, ita ut non sit inhabitator.<br />
<sup>6</sup> Et erit funiculus maris requies pastorum, et caulæ pecorum ;<br />
<sup>7</sup> et erit funiculus ejus qui remanserit de domo Juda : ibi pascentur,<br />
in domibus Ascalonis ad vesperam requiescent,<br />
quia visitabit eos Dominus Deus eorum,<br />
et avertet captivitatem eorum.<br />
<sup>8</sup> Audivi opprobrium Moab,<br />
et blasphemias filiorum Ammon,<br />
quæ exprobraverunt populo meo,<br />
et magnificati sunt super terminos eorum.<br />
<sup>9</sup> Propterea vivo ego, dicit Dominus exercituum, Deus Israël,<br />
quia Moab ut Sodoma erit,<br />
et filii Ammon quasi Gomorrha :<br />
siccitas spinarum, et acervi salis,<br />
et desertum usque in æternum :<br />
reliquiæ populi mei diripient eos,<br />
et residui gentis meæ possidebunt illos.<br />
<sup>10</sup> Hoc eis eveniet pro superbia sua,<br />
quia blasphemaverunt et magnificati sunt<br />
super populum Domini exercituum.<br />
<sup>11</sup> Horribilis Dominus super eos,<br />
et attenuabit omnes deos terræ :<br />
et adorabunt eum viri de loco suo,<br />
omnes insulæ gentium.<br />
<sup>12</sup> Sed et vos, Æthiopes, interfecti gladio meo eritis.<br />
<sup>13</sup> Et extendet manum suam super aquilonem, et perdet Assur,<br />
et ponet speciosam in solitudinem,<br />
et in invium, et quasi desertum.<br />
<sup>14</sup> Et accubabunt in medio ejus greges, omnes bestiæ gentium ;<br />
et onocrotalus et ericius in liminibus ejus morabuntur :<br />
vox cantantis in fenestra,<br />
corvus in superliminari,<br />
quoniam attenuabo robur ejus.<br />
<sup>15</sup> Hæc est civitas gloriosa habitans in confidentia,<br />
quæ dicebat in corde suo :<br />
Ego sum, et extra me non est alia amplius :<br />
quomodo facta est in desertum cubile bestiæ ?<br />
omnis qui transit per eam sibilabit,<br />
et movebit manum suam.</p>
</div>
<div id="section-1022" class="section level2">
<h2>3</h2>
<p>Væ provocatrix, et redempta civitas, columba !<br />
<sup>2</sup> non audivit vocem,<br />
et non suscepit disciplinam ;<br />
in Domino non est confisa,<br />
ad Deum suum non appropinquavit.<br />
<sup>3</sup> Principes ejus in medio ejus quasi leones rugientes ;<br />
judices ejus lupi vespere, non relinquebant in mane.<br />
<sup>4</sup> Prophetæ ejus vesani, viri infideles ;<br />
sacerdotes ejus polluerunt sanctum,<br />
injuste egerunt contra legem.<br />
<sup>5</sup> Dominus justus in medio ejus non faciet iniquitatem ;<br />
mane, mane judicium suum dabit in lucem, et non abscondetur ;<br />
nescivit autem iniquus confusionem.<br />
<sup>6</sup> Disperdidi gentes,<br />
et dissipati sunt anguli earum ;<br />
desertas feci vias eorum,<br />
dum non est qui transeat ;<br />
desolatæ sunt civitates eorum,<br />
non remanente viro, neque ullo habitatore.<br />
<sup>7</sup> Dixi : Attamen timebis me,<br />
suscipies disciplinam ;<br />
et non peribit habitaculum ejus,<br />
propter omnia in quibus visitavi eam :<br />
verumtamen diluculo surgentes corruperunt omnes cogitationes suas.<br />
<sup>8</sup> Quapropter exspecta me, dicit Dominus,<br />
in die resurrectionis meæ in futurum :<br />
quia judicium meum ut congregem gentes,<br />
et colligam regna,<br />
et effundam super eos indignationem meam,<br />
omnem iram furoris mei :<br />
in igne enim zeli mei devorabitur omnis terra.</p>
<p><sup>9</sup> Quia tunc reddam populis labium electum,<br />
ut invocent omnes in nomine Domini,<br />
et serviant ei humero uno.<br />
<sup>10</sup> Ultra flumina Æthiopiæ, inde supplices mei ;<br />
filii dispersorum meorum deferent munus mihi.<br />
<sup>11</sup> In die illa non confunderis super cunctis adinventionibus tuis,<br />
quibus prævaricata es in me,<br />
quia tunc auferam de medio tui magniloquos superbiæ tuæ,<br />
et non adjicies exaltari amplius in monte sancto meo.<br />
<sup>12</sup> Et derelinquam in medio tui populum pauperem et egenum :<br />
et sperabunt in nomine Domini.<br />
<sup>13</sup> Reliquiæ Israël non facient iniquitatem,<br />
nec loquentur mendacium,<br />
et non invenietur in ore eorum lingua dolosa,<br />
quoniam ipsi pascentur, et accubabunt,<br />
et non erit qui exterreat.<br />
<sup>14</sup> Lauda, filia Sion ; jubila, Israël :<br />
lætare, et exsulta in omni corde, filia Jerusalem.<br />
<sup>15</sup> Abstulit Dominus judicium tuum ;<br />
avertit inimicos tuos.<br />
Rex Israël Dominus in medio tui :<br />
non timebis malum ultra.<br />
<sup>16</sup> In die illa dicetur Jerusalem :<br />
Noli timere ; Sion : Non dissolvantur manus tuæ.<br />
<sup>17</sup> Dominus Deus tuus in medio tui fortis, ipse salvabit :<br />
gaudebit super te in lætitia,<br />
silebit in dilectione sua,<br />
exsultabit super te in laude.<br />
<sup>18</sup> Nugas, qui a lege recesserant,<br />
congregabo, quia ex te erant :<br />
ut non ultra habeas super eis opprobrium.<br />
<sup>19</sup> Ecce ego interficiam omnes qui afflixerunt te in tempore illo :<br />
et salvabo claudicantem,<br />
et eam quæ ejecta fuerat congregabo :<br />
et ponam eos in laudem, et in nomen,<br />
in omni terra confusionis eorum,<br />
<sup>20</sup> in tempore illo quo adducam vos,<br />
et in tempore quo congregabo vos.<br />
Dabo enim vos in nomen,<br />
et in laudem omnibus populis terræ,<br />
cum convertero captivitatem vestram coram oculis vestris,<br />
dicit Dominus.</p>
</div>
</div>
</body>
</html>

