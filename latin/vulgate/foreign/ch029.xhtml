<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Proverbia" class="section level1">
<h1>Liber Proverbiorum</h1>
<div id="section-664" class="section level2">
<h2>1</h2>
<p>Parabolæ Salomonis, filii David, regis Israël,<br />
<sup>2</sup> ad sciendam sapientiam et disciplinam ;<br />
<sup>3</sup> ad intelligenda verba prudentiæ,<br />
et suscipiendam eruditionem doctrinæ,<br />
justitiam, et judicium, et æquitatem :<br />
<sup>4</sup> ut detur parvulis astutia,<br />
adolescenti scientia et intellectus.<br />
<sup>5</sup> Audiens sapiens, sapientior erit,<br />
et intelligens gubernacula possidebit.<br />
<sup>6</sup> Animadvertet parabolam et interpretationem,<br />
verba sapientum et ænigmata eorum.<br />
<sup>7</sup> Timor Domini principium sapientiæ ;<br />
sapientiam atque doctrinam stulti despiciunt.</p>
<p><sup>8</sup> Audi, fili mi, disciplinam patris tui,<br />
et ne dimittas legem matris tuæ :<br />
<sup>9</sup> ut addatur gratia capiti tuo,<br />
et torques collo tuo.<br />
<sup>10</sup> Fili mi, si te lactaverint peccatores,<br />
ne acquiescas eis.<br />
<sup>11</sup> Si dixerint : Veni nobiscum, insidiemur sanguini ;<br />
abscondamus tendiculas contra insontem frustra ;<br />
<sup>12</sup> deglutiamus eum sicut infernus viventem,<br />
et integrum quasi descendentem in lacum ;<br />
<sup>13</sup> omnem pretiosam substantiam reperiemus ;<br />
implebimus domos nostras spoliis :<br />
<sup>14</sup> sortem mitte nobiscum,<br />
marsupium unum sit omnium nostrum :<br />
<sup>15</sup> fili mi, ne ambules cum eis ;<br />
prohibe pedem tuum a semitis eorum :<br />
<sup>16</sup> pedes enim illorum ad malum currunt,<br />
et festinant ut effundant sanguinem.<br />
<sup>17</sup> Frustra autem jacitur rete<br />
ante oculos pennatorum.<br />
<sup>18</sup> Ipsi quoque contra sanguinem suum insidiantur,<br />
et moliuntur fraudes contra animas suas.<br />
<sup>19</sup> Sic semitæ omnis avari :<br />
animas possidentium rapiunt.</p>
<p><sup>20</sup> Sapientia foris prædicat ;<br />
in plateis dat vocem suam :<br />
<sup>21</sup> in capite turbarum clamitat ;<br />
in foribus portarum urbis profert verba sua, dicens :<br />
<sup>22</sup> Usquequo, parvuli, diligitis infantiam,<br />
et stulti ea quæ sibi sunt noxia cupient,<br />
et imprudentes odibunt scientiam ?<br />
<sup>23</sup> convertimini ad correptionem meam.<br />
En proferam vobis spiritum meum,<br />
et ostendam vobis verba mea.<br />
<sup>24</sup> Quia vocavi, et renuistis ;<br />
extendi manum meam, et non fuit qui aspiceret :<br />
<sup>25</sup> despexistis omne consilium meum,<br />
et increpationes meas neglexistis.<br />
<sup>26</sup> Ego quoque in interitu vestro ridebo,<br />
et subsannabo cum vobis id quod timebatis advenerit.<br />
<sup>27</sup> Cum irruerit repentina calamitas,<br />
et interitus quasi tempestas ingruerit ;<br />
quando venerit super vos tribulatio et angustia :<br />
<sup>28</sup> tunc invocabunt me, et non exaudiam ;<br />
mane consurgent, et non invenient me :<br />
<sup>29</sup> eo quod exosam habuerint disciplinam,<br />
et timorem Domini non susceperint,<br />
<sup>30</sup> nec acquieverint consilio meo,<br />
et detraxerint universæ correptioni meæ.<br />
<sup>31</sup> Comedent igitur fructus viæ suæ,<br />
suisque consiliis saturabuntur.<br />
<sup>32</sup> Aversio parvulorum interficiet eos,<br />
et prosperitas stultorum perdet illos.<br />
<sup>33</sup> Qui autem me audierit, absque terrore requiescet,<br />
et abundantia perfruetur, timore malorum sublato.</p>
</div>
<div id="section-665" class="section level2">
<h2>2</h2>
<p>Fili mi, si susceperis sermones meos,<br />
et mandata mea absconderis penes te :<br />
<sup>2</sup> ut audiat sapientiam auris tua,<br />
inclina cor tuum ad cognoscendam prudentiam.<br />
<sup>3</sup> Si enim sapientiam invocaveris,<br />
et inclinaveris cor tuum prudentiæ ;<br />
<sup>4</sup> si quæsieris eam quasi pecuniam,<br />
et sicut thesauros effoderis illam :<br />
<sup>5</sup> tunc intelliges timorem Domini,<br />
et scientiam Dei invenies,<br />
<sup>6</sup> quia Dominus dat sapientiam,<br />
et ex ore ejus prudentia et scientia.<br />
<sup>7</sup> Custodiet rectorum salutem,<br />
et proteget gradientes simpliciter,<br />
<sup>8</sup> servans semitas justitiæ,<br />
et vias sanctorum custodiens.<br />
<sup>9</sup> Tunc intelliges justitiam, et judicium,<br />
et æquitatem, et omnem semitam bonam.</p>
<p><sup>10</sup> Si intraverit sapientia cor tuum,<br />
et scientia animæ tuæ placuerit,<br />
<sup>11</sup> consilium custodiet te,<br />
et prudentia servabit te :<br />
<sup>12</sup> ut eruaris a via mala,<br />
et ab homine qui perversa loquitur ;<br />
<sup>13</sup> qui relinquunt iter rectum,<br />
et ambulant per vias tenebrosas ;<br />
<sup>14</sup> qui lætantur cum malefecerint,<br />
et exsultant in rebus pessimis ;<br />
<sup>15</sup> quorum viæ perversæ sunt,<br />
et infames gressus eorum.<br />
<sup>16</sup> Ut eruaris a muliere aliena,<br />
et ab extranea quæ mollit sermones suos,<br />
<sup>17</sup> et relinquit ducem pubertatis suæ,<br />
<sup>18</sup> et pacti Dei sui oblita est.<br />
Inclinata est enim ad mortem domus ejus,<br />
et ad inferos semitæ ipsius.<br />
<sup>19</sup> Omnes qui ingrediuntur ad eam non revertentur,<br />
nec apprehendent semitas vitæ.<br />
<sup>20</sup> Ut ambules in via bona,<br />
et calles justorum custodias :<br />
<sup>21</sup> qui enim recti sunt habitabunt in terra,<br />
et simplices permanebunt in ea ;<br />
<sup>22</sup> impii vero de terra perdentur,<br />
et qui inique agunt auferentur ex ea.</p>
</div>
<div id="section-666" class="section level2">
<h2>3</h2>
<p>Fili mi, ne obliviscaris legis meæ,<br />
et præcepta mea cor tuum custodiat :<br />
<sup>2</sup> longitudinem enim dierum, et annos vitæ, et pacem,<br />
apponent tibi.<br />
<sup>3</sup> Misericordia et veritas te non deserant ;<br />
circumda eas gutturi tuo,<br />
et describe in tabulis cordis tui :<br />
<sup>4</sup> et invenies gratiam, et disciplinam bonam,<br />
coram Deo et hominibus.<br />
<sup>5</sup> Habe fiduciam in Domino ex toto corde tuo,<br />
et ne innitaris prudentiæ tuæ.<br />
<sup>6</sup> In omnibus viis tuis cogita illum,<br />
et ipse diriget gressus tuos.<br />
<sup>7</sup> Ne sis sapiens apud temetipsum ;<br />
time Deum, et recede a malo :<br />
<sup>8</sup> sanitas quippe erit umbilico tuo,<br />
et irrigatio ossium tuorum.<br />
<sup>9</sup> Honora Dominum de tua substantia,<br />
et de primitiis omnium frugum tuarum da ei :<br />
<sup>10</sup> et implebuntur horrea tua saturitate,<br />
et vino torcularia tua redundabunt.</p>
<p><sup>11</sup> Disciplinam Domini, fili mi, ne abjicias,<br />
nec deficias cum ab eo corriperis :<br />
<sup>12</sup> quem enim diligit Dominus, corripit,<br />
et quasi pater in filio complacet sibi.<br />
<sup>13</sup> Beatus homo qui invenit sapientiam,<br />
et qui affluit prudentia.<br />
<sup>14</sup> Melior est acquisitio ejus negotiatione argenti,<br />
et auri primi et purissimi fructus ejus.<br />
<sup>15</sup> Pretiosior est cunctis opibus,<br />
et omnia quæ desiderantur huic non valent comparari.<br />
<sup>16</sup> Longitudo dierum in dextera ejus,<br />
et in sinistra illius divitiæ et gloria.<br />
<sup>17</sup> Viæ ejus viæ pulchræ,<br />
et omnes semitæ illius pacificæ.<br />
<sup>18</sup> Lignum vitæ est his qui apprehenderint eam,<br />
et qui tenuerit eam beatus.<br />
<sup>19</sup> Dominus sapientia fundavit terram ;<br />
stabilivit cælos prudentia.<br />
<sup>20</sup> Sapientia illius eruperunt abyssi,<br />
et nubes rore concrescunt.</p>
<p><sup>21</sup> Fili mi, ne effluant hæc ab oculis tuis.<br />
Custodi legem atque consilium,<br />
<sup>22</sup> et erit vita animæ tuæ,<br />
et gratia faucibus tuis.<br />
<sup>23</sup> Tunc ambulabis fiducialiter in via tua,<br />
et pes tuus non impinget.<br />
<sup>24</sup> Si dormieris, non timebis ;<br />
quiesces, et suavis erit somnus tuus.<br />
<sup>25</sup> Ne paveas repentino terrore,<br />
et irruentes tibi potentias impiorum.<br />
<sup>26</sup> Dominus enim erit in latere tuo,<br />
et custodiet pedem tuum, ne capiaris.</p>
<p><sup>27</sup> Noli prohibere benefacere eum qui potest :<br />
si vales, et ipse benefac.<br />
<sup>28</sup> Ne dicas amico tuo : Vade, et revertere : cras dabo tibi :<br />
cum statim possis dare.<br />
<sup>29</sup> Ne moliaris amico tuo malum,<br />
cum ille in te habeat fiduciam.<br />
<sup>30</sup> Ne contendas adversus hominem frustra,<br />
cum ipse tibi nihil mali fecerit.<br />
<sup>31</sup> Ne æmuleris hominem injustum,<br />
nec imiteris vias ejus :<br />
<sup>32</sup> quia abominatio Domini est omnis illusor,<br />
et cum simplicibus sermocinatio ejus.<br />
<sup>33</sup> Egestas a Domino in domo impii ;<br />
habitacula autem justorum benedicentur.<br />
<sup>34</sup> Ipse deludet illusores,<br />
et mansuetis dabit gratiam.<br />
<sup>35</sup> Gloriam sapientes possidebunt ;<br />
stultorum exaltatio ignominia.</p>
</div>
<div id="section-667" class="section level2">
<h2>4</h2>
<p>Audite, filii, disciplinam patris,<br />
et attendite ut sciatis prudentiam.<br />
<sup>2</sup> Donum bonum tribuam vobis :<br />
legem meam ne derelinquatis.<br />
<sup>3</sup> Nam et ego filius fui patris mei,<br />
tenellus et unigenitus coram matre mea.<br />
<sup>4</sup> Et docebat me, atque dicebat :<br />
Suscipiat verba mea cor tuum ;<br />
custodi præcepta mea, et vives.<br />
<sup>5</sup> Posside sapientiam, posside prudentiam :<br />
ne obliviscaris, neque declines a verbis oris mei.<br />
<sup>6</sup> Ne dimittas eam, et custodiet te :<br />
dilige eam, et conservabit te.<br />
<sup>7</sup> Principium sapientiæ : posside sapientiam,<br />
et in omni possessione tua acquire prudentiam.<br />
<sup>8</sup> Arripe illam, et exaltabit te ;<br />
glorificaberis ab ea cum eam fueris amplexatus.<br />
<sup>9</sup> Dabit capiti tuo augmenta gratiarum,<br />
et corona inclyta proteget te.</p>
<p><sup>10</sup> Audi, fili mi, et suscipe verba mea,<br />
ut multiplicentur tibi anni vitæ.<br />
<sup>11</sup> Viam sapientiæ monstrabo tibi ;<br />
ducam te per semitas æquitatis :<br />
<sup>12</sup> quas cum ingressus fueris, non arctabuntur gressus tui,<br />
et currens non habebis offendiculum.<br />
<sup>13</sup> Tene disciplinam, ne dimittas eam ;<br />
custodi illam, quia ipsa est vita tua.<br />
<sup>14</sup> Ne delecteris in semitis impiorum,<br />
nec tibi placeat malorum via.<br />
<sup>15</sup> Fuge ab ea, nec transeas per illam ;<br />
declina, et desere eam.<br />
<sup>16</sup> Non enim dormiunt nisi malefecerint,<br />
et rapitur somnus ab eis nisi supplantaverint.<br />
<sup>17</sup> Comedunt panem impietatis,<br />
et vinum iniquitatis bibunt.<br />
<sup>18</sup> Justorum autem semita quasi lux splendens procedit,<br />
et crescit usque ad perfectam diem.<br />
<sup>19</sup> Via impiorum tenebrosa ;<br />
nesciunt ubi corruant.<br />
<sup>20</sup> Fili mi, ausculta sermones meos,<br />
et ad eloquia mea inclina aurem tuam.<br />
<sup>21</sup> Ne recedant ab oculis tuis :<br />
custodi ea in medio cordis tui :<br />
<sup>22</sup> vita enim sunt invenientibus ea,<br />
et universæ carni sanitas.<br />
<sup>23</sup> Omni custodia serva cor tuum,<br />
quia ex ipso vita procedit.<br />
<sup>24</sup> Remove a te os pravum,<br />
et detrahentia labia sint procul a te.<br />
<sup>25</sup> Oculi tui recta videant,<br />
et palpebræ tuæ præcedant gressus tuos.<br />
<sup>26</sup> Dirige semitam pedibus tuis,<br />
et omnes viæ tuæ stabilientur.<br />
<sup>27</sup> Ne declines ad dexteram neque ad sinistram ;<br />
averte pedem tuum a malo :<br />
vias enim quæ a dextris sunt novit Dominus :<br />
perversæ vero sunt quæ a sinistris sunt.<br />
Ipse autem rectos faciet cursus tuos,<br />
itinera autem tua in pace producet.</p>
</div>
<div id="section-668" class="section level2">
<h2>5</h2>
<p>Fili mi, attende ad sapientiam meam,<br />
et prudentiæ meæ inclina aurem tuam :<br />
<sup>2</sup> ut custodias cogitationes, et disciplinam labia tua conservent.<br />
Ne attendas fallaciæ mulieris ;<br />
<sup>3</sup> favus enim distillans labia meretricis,<br />
et nitidius oleo guttur ejus :<br />
<sup>4</sup> novissima autem illius amara quasi absinthium,<br />
et acuta quasi gladius biceps.<br />
<sup>5</sup> Pedes ejus descendunt in mortem,<br />
et ad inferos gressus illius penetrant.<br />
<sup>6</sup> Per semitam vitæ non ambulant ;<br />
vagi sunt gressus ejus et investigabiles.<br />
<sup>7</sup> Nunc ergo fili mi, audi me,<br />
et ne recedas a verbis oris mei.<br />
<sup>8</sup> Longe fac ab ea viam tuam,<br />
et ne appropinques foribus domus ejus.<br />
<sup>9</sup> Ne des alienis honorem tuum,<br />
et annos tuos crudeli :<br />
<sup>10</sup> ne forte impleantur extranei viribus tuis,<br />
et labores tui sint in domo aliena,<br />
<sup>11</sup> et gemas in novissimis,<br />
quando consumpseris carnes tuas et corpus tuum,<br />
et dicas : <sup>12</sup> Cur detestatus sum disciplinam,<br />
et increpationibus non acquievit cor meum,<br />
<sup>13</sup> nec audivi vocem docentium me,<br />
et magistris non inclinavi aurem meam ?<br />
<sup>14</sup> pene fui in omni malo,<br />
in medio ecclesiæ et synagogæ.<br />
<sup>15</sup> Bibe aquam de cisterna tua,<br />
et fluenta putei tui ;<br />
<sup>16</sup> deriventur fontes tui foras,<br />
et in plateis aquas tuas divide.<br />
<sup>17</sup> Habeto eas solus,<br />
nec sint alieni participes tui.<br />
<sup>18</sup> Sit vena tua benedicta,<br />
et lætare cum muliere adolescentiæ tuæ.<br />
<sup>19</sup> Cerva carissima, et gratissimus hinnulus :<br />
ubera ejus inebrient te in omni tempore ;<br />
in amore ejus delectare jugiter.<br />
<sup>20</sup> Quare seduceris, fili mi, ab aliena,<br />
et foveris in sinu alterius ?<br />
<sup>21</sup> Respicit Dominus vias hominis,<br />
et omnes gressus ejus considerat.<br />
<sup>22</sup> Iniquitates suas capiunt impium,<br />
et funibus peccatorum suorum constringitur.<br />
<sup>23</sup> Ipse morietur, quia non habuit disciplinam,<br />
et in multitudine stultitiæ suæ decipietur.</p>
</div>
<div id="section-669" class="section level2">
<h2>6</h2>
<p>Fili mi, si spoponderis pro amico tuo,<br />
defixisti apud extraneum manum tuam :<br />
<sup>2</sup> illaqueatus es verbis oris tui,<br />
et captus propriis sermonibus.<br />
<sup>3</sup> Fac ergo quod dico, fili mi, et temetipsum libera,<br />
quia incidisti in manum proximi tui.<br />
Discurre, festina, suscita amicum tuum.<br />
<sup>4</sup> Ne dederis somnum oculis tuis,<br />
nec dormitent palpebræ tuæ.<br />
<sup>5</sup> Eruere quasi damula de manu,<br />
et quasi avis de manu aucupis.</p>
<p><sup>6</sup> Vade ad formicam, o piger,<br />
et considera vias ejus, et disce sapientiam.<br />
<sup>7</sup> Quæ cum non habeat ducem,<br />
nec præceptorem, nec principem,<br />
<sup>8</sup> parat in æstate cibum sibi,<br />
et congregat in messe quod comedat.<br />
<sup>9</sup> Usquequo, piger, dormies ?<br />
quando consurges e somno tuo ?<br />
<sup>10</sup> Paululum dormies, paululum dormitabis,<br />
paululum conseres manus ut dormias ;<br />
<sup>11</sup> et veniet tibi quasi viator egestas,<br />
et pauperies quasi vir armatus.<br />
Si vero impiger fueris, veniet ut fons messis tua,<br />
et egestas longe fugiet a te.</p>
<p><sup>12</sup> Homo apostata, vir inutilis, graditur ore perverso ;<br />
<sup>13</sup> annuit oculis, terit pede, digito loquitur,<br />
<sup>14</sup> pravo corde machinatur malum,<br />
et omni tempore jurgia seminat.<br />
<sup>15</sup> Huic extemplo veniet perditio sua,<br />
et subito conteretur, nec habebit ultra medicinam.</p>
<p><sup>16</sup> Sex sunt quæ odit Dominus,<br />
et septimum detestatur anima ejus :<br />
<sup>17</sup> oculos sublimes, linguam mendacem,<br />
manus effundentes innoxium sanguinem,<br />
<sup>18</sup> cor machinans cogitationes pessimas,<br />
pedes veloces ad currendum in malum,<br />
<sup>19</sup> proferentem mendacia testem fallacem,<br />
et eum qui seminat inter fratres discordias.</p>
<p><sup>20</sup> Conserva, fili mi, præcepta patris tui,<br />
et ne dimittas legem matris tuæ.<br />
<sup>21</sup> Liga ea in corde tuo jugiter,<br />
et circumda gutturi tuo.<br />
<sup>22</sup> Cum ambulaveris, gradiantur tecum ;<br />
cum dormieris, custodiant te :<br />
et evigilans loquere cum eis.<br />
<sup>23</sup> Quia mandatum lucerna est, et lex lux,<br />
et via vitæ increpatio disciplinæ :<br />
<sup>24</sup> ut custodiant te a muliere mala,<br />
et a blanda lingua extraneæ.<br />
<sup>25</sup> Non concupiscat pulchritudinem ejus cor tuum,<br />
nec capiaris nutibus illius :<br />
<sup>26</sup> pretium enim scorti vix est unius panis,<br />
mulier autem viri pretiosam animam capit.<br />
<sup>27</sup> Numquid potest homo abscondere ignem in sinu suo,<br />
ut vestimenta illius non ardeant ?<br />
<sup>28</sup> aut ambulare super prunas,<br />
ut non comburantur plantæ ejus ?<br />
<sup>29</sup> sic qui ingreditur ad mulierem proximi sui,<br />
non erit mundus cum tetigerit eam.<br />
<sup>30</sup> Non grandis est culpa cum quis furatus fuerit :<br />
furatur enim ut esurientem impleat animam ;<br />
<sup>31</sup> deprehensus quoque reddet septuplum,<br />
et omnem substantiam domus suæ tradet.<br />
<sup>32</sup> Qui autem adulter est,<br />
propter cordis inopiam perdet animam suam ;<br />
<sup>33</sup> turpitudinem et ignominiam congregat sibi,<br />
et opprobrium illius non delebitur :<br />
<sup>34</sup> quia zelus et furor viri<br />
non parcet in die vindictæ,<br />
<sup>35</sup> nec acquiescet cujusquam precibus,<br />
nec suscipiet pro redemptione dona plurima.</p>
</div>
<div id="section-670" class="section level2">
<h2>7</h2>
<p>Fili mi, custodi sermones meos,<br />
et præcepta mea reconde tibi.<br />
Fili, <sup>2</sup> serva mandata mea, et vives ;<br />
et legem meam quasi pupillam oculi tui :<br />
<sup>3</sup> liga eam in digitis tuis,<br />
scribe illam in tabulis cordis tui.<br />
<sup>4</sup> Dic sapientiæ : Soror mea es,<br />
et prudentiam voca amicam tuam :<br />
<sup>5</sup> ut custodiant te a muliere extranea,<br />
et ab aliena quæ verba sua dulcia facit.<br />
<sup>6</sup> De fenestra enim domus meæ<br />
per cancellos prospexi,<br />
<sup>7</sup> et video parvulos ;<br />
considero vecordem juvenem,<br />
<sup>8</sup> qui transit per plateam juxta angulum<br />
et prope viam domus illius graditur :<br />
<sup>9</sup> in obscuro, advesperascente die,<br />
in noctis tenebris et caligine.<br />
<sup>10</sup> Et ecce occurrit illi mulier ornatu meretricio,<br />
præparata ad capiendas animas :<br />
garrula et vaga,<br />
<sup>11</sup> quietis impatiens,<br />
nec valens in domo consistere pedibus suis ;<br />
<sup>12</sup> nunc foris, nunc in plateis,<br />
nunc juxta angulos insidians.<br />
<sup>13</sup> Apprehensumque deosculatur juvenem,<br />
et procaci vultu blanditur, dicens :<br />
<sup>14</sup> Victimas pro salute vovi ;<br />
hodie reddidi vota mea :<br />
<sup>15</sup> idcirco egressa sum in occursum tuum,<br />
desiderans te videre, et reperi.<br />
<sup>16</sup> Intexui funibus lectulum meum ;<br />
stravi tapetibus pictis ex Ægypto :<br />
<sup>17</sup> aspersi cubile meum myrrha,<br />
et aloë, et cinnamomo.<br />
<sup>18</sup> Veni, inebriemur uberibus,<br />
et fruamur cupitis amplexibus donec illucescat dies.<br />
<sup>19</sup> Non est enim vir in domo sua :<br />
abiit via longissima :<br />
<sup>20</sup> sacculum pecuniæ secum tulit ;<br />
in die plenæ lunæ reversurus est in domum suam.<br />
<sup>21</sup> Irretivit eum multis sermonibus,<br />
et blanditiis labiorum protraxit illum.<br />
<sup>22</sup> Statim eam sequitur quasi bos ductus ad victimam,<br />
et quasi agnus lasciviens,<br />
et ignorans quod ad vincula stultus trahatur :<br />
<sup>23</sup> donec transfigat sagitta jecur ejus,<br />
velut si avis festinet ad laqueum,<br />
et nescit quod de periculo animæ illius agitur.<br />
<sup>24</sup> Nunc ergo, fili mi, audi me,<br />
et attende verbis oris mei.<br />
<sup>25</sup> Ne abstrahatur in viis illius mens tua,<br />
neque decipiaris semitis ejus ;<br />
<sup>26</sup> multos enim vulneratos dejecit,<br />
et fortissimi quique interfecti sunt ab ea.<br />
<sup>27</sup> Viæ inferi domus ejus,<br />
penetrantes in interiora mortis.</p>
</div>
<div id="section-671" class="section level2">
<h2>8</h2>
<p>Numquid non sapientia clamitat,<br />
et prudentia dat vocem suam ?<br />
<sup>2</sup> In summis excelsisque verticibus supra viam,<br />
in mediis semitis stans,<br />
<sup>3</sup> juxta portas civitatis,<br />
in ipsis foribus loquitur, dicens :<br />
<sup>4</sup> O viri, ad vos clamito,<br />
et vox mea ad filios hominum.<br />
<sup>5</sup> Intelligite, parvuli, astutiam,<br />
et insipientes, animadvertite.<br />
<sup>6</sup> Audite, quoniam de rebus magnis locutura sum,<br />
et aperientur labia mea ut recta prædicent.<br />
<sup>7</sup> Veritatem meditabitur guttur meum,<br />
et labia mea detestabuntur impium.<br />
<sup>8</sup> Justi sunt omnes sermones mei :<br />
non est in eis pravum quid, neque perversum ;<br />
<sup>9</sup> recti sunt intelligentibus,<br />
et æqui invenientibus scientiam.<br />
<sup>10</sup> Accipite disciplinam meam, et non pecuniam ;<br />
doctrinam magis quam aurum eligite :<br />
<sup>11</sup> melior est enim sapientia cunctis pretiosissimis,<br />
et omne desiderabile ei non potest comparari.</p>
<p><sup>12</sup> Ego sapientia, habito in consilio,<br />
et eruditis intersum cogitationibus.<br />
<sup>13</sup> Timor Domini odit malum :<br />
arrogantiam, et superbiam,<br />
et viam pravam, et os bilingue, detestor.<br />
<sup>14</sup> Meum est consilium et æquitas ;<br />
mea est prudentia, mea est fortitudo.<br />
<sup>15</sup> Per me reges regnant,<br />
et legum conditores justa decernunt ;<br />
<sup>16</sup> per me principes imperant,<br />
et potentes decernunt justitiam.<br />
<sup>17</sup> Ego diligentes me diligo,<br />
et qui mane vigilant ad me, invenient me.<br />
<sup>18</sup> Mecum sunt divitiæ et gloria,<br />
opes superbæ et justitia.<br />
<sup>19</sup> Melior est enim fructus meus auro et lapide pretioso,<br />
et genimina mea argento electo.<br />
<sup>20</sup> In viis justitiæ ambulo,<br />
in medio semitarum judicii :<br />
<sup>21</sup> ut ditem diligentes me,<br />
et thesauros eorum repleam.</p>
<p><sup>22</sup> Dominus possedit me in initio viarum suarum<br />
antequam quidquam faceret a principio.<br />
<sup>23</sup> Ab æterno ordinata sum,<br />
et ex antiquis antequam terra fieret.<br />
<sup>24</sup> Nondum erant abyssi, et ego jam concepta eram :<br />
necdum fontes aquarum eruperant,<br />
<sup>25</sup> necdum montes gravi mole constiterant :<br />
ante colles ego parturiebar.<br />
<sup>26</sup> Adhuc terram non fecerat, et flumina,<br />
et cardines orbis terræ.<br />
<sup>27</sup> Quando præparabat cælos, aderam ;<br />
quando certa lege et gyro vallabat abyssos ;<br />
<sup>28</sup> quando æthera firmabat sursum,<br />
et librabat fontes aquarum ;<br />
<sup>29</sup> quando circumdabat mari terminum suum,<br />
et legem ponebat aquis, ne transirent fines suos ;<br />
quando appendebat fundamenta terræ :<br />
<sup>30</sup> cum eo eram, cuncta componens.<br />
Et delectabar per singulos dies,<br />
ludens coram eo omni tempore,<br />
<sup>31</sup> ludens in orbe terrarum ;<br />
et deliciæ meæ esse cum filiis hominum.<br />
<sup>32</sup> Nunc ergo, filii, audite me :<br />
beati qui custodiunt vias meas.<br />
<sup>33</sup> Audite disciplinam, et estote sapientes,<br />
et nolite abjicere eam.<br />
<sup>34</sup> Beatus homo qui audit me,<br />
et qui vigilat ad fores meas quotidie,<br />
et observat ad postes ostii mei.<br />
<sup>35</sup> Qui me invenerit, inveniet vitam,<br />
et hauriet salutem a Domino.<br />
<sup>36</sup> Qui autem in me peccaverit, lædet animam suam ;<br />
omnes qui me oderunt diligunt mortem.</p>
</div>
<div id="section-672" class="section level2">
<h2>9</h2>
<p>Sapientia ædificavit sibi domum :<br />
excidit columnas septem.<br />
<sup>2</sup> Immolavit victimas suas, miscuit vinum,<br />
et proposuit mensam suam.<br />
<sup>3</sup> Misit ancillas suas ut vocarent<br />
ad arcem et ad mœnia civitatis.<br />
<sup>4</sup> Si quis est parvulus, veniat ad me.<br />
Et insipientibus locuta est :<br />
<sup>5</sup> Venite, comedite panem meum,<br />
et bibite vinum quod miscui vobis.<br />
<sup>6</sup> Relinquite infantiam, et vivite,<br />
et ambulate per vias prudentiæ.</p>
<p><sup>7</sup> Qui erudit derisorem, ipse injuriam sibi facit,<br />
et qui arguit impium, sibi maculam generat.<br />
<sup>8</sup> Noli arguere derisorem, ne oderit te :<br />
argue sapientem, et diliget te.<br />
<sup>9</sup> Da sapienti occasionem, et addetur ei sapientia ;<br />
doce justum, et festinabit accipere.<br />
<sup>10</sup> Principium sapientiæ timor Domini,<br />
et scientia sanctorum prudentia.<br />
<sup>11</sup> Per me enim multiplicabuntur dies tui,<br />
et addentur tibi anni vitæ.<br />
<sup>12</sup> Si sapiens fueris, tibimetipsi eris ;<br />
si autem illusor, solus portabis malum.</p>
<p><sup>13</sup> Mulier stulta et clamosa,<br />
plenaque illecebris, et nihil omnino sciens,<br />
<sup>14</sup> sedit in foribus domus suæ,<br />
super sellam in excelso urbis loco,<br />
<sup>15</sup> ut vocaret transeuntes per viam,<br />
et pergentes itinere suo :<br />
<sup>16</sup> Qui est parvulus declinet ad me.<br />
Et vecordi locuta est :<br />
<sup>17</sup> Aquæ furtivæ dulciores sunt,<br />
et panis absconditus suavior.<br />
<sup>18</sup> Et ignoravit quod ibi sint gigantes,<br />
et in profundis inferni convivæ ejus.</p>
</div>
<div id="section-673" class="section level2">
<h2>10</h2>
<p>Filius sapiens lætificat patrem,<br />
filius vero stultus mœstitia est matris suæ.<br />
<sup>2</sup> Nil proderunt thesauri impietatis,<br />
justitia vero liberabit a morte.<br />
<sup>3</sup> Non affliget Dominus fame animam justi,<br />
et insidias impiorum subvertet.<br />
<sup>4</sup> Egestatem operata est manus remissa ;<br />
manus autem fortium divitias parat.<br />
Qui nititur mendaciis, hic pascit ventos ;<br />
idem autem ipse sequitur aves volantes.<br />
<sup>5</sup> Qui congregat in messe, filius sapiens est ;<br />
qui autem stertit æstate, filius confusionis.<br />
<sup>6</sup> Benedictio Domini super caput justi ;<br />
os autem impiorum operit iniquitas.<br />
<sup>7</sup> Memoria justi cum laudibus,<br />
et nomen impiorum putrescet.<br />
<sup>8</sup> Sapiens corde præcepta suscipit ;<br />
stultus cæditur labiis.<br />
<sup>9</sup> Qui ambulat simpliciter ambulat confidenter ;<br />
qui autem depravat vias suas manifestus erit.<br />
<sup>10</sup> Qui annuit oculo dabit dolorem ;<br />
et stultus labiis verberabitur.</p>
<p><sup>11</sup> Vena vitæ os justi,<br />
et os impiorum operit iniquitatem.<br />
<sup>12</sup> Odium suscitat rixas,<br />
et universa delicta operit caritas.<br />
<sup>13</sup> In labiis sapientis invenitur sapientia,<br />
et virga in dorso ejus qui indiget corde.<br />
<sup>14</sup> Sapientes abscondunt scientiam ;<br />
os autem stulti confusioni proximum est.<br />
<sup>15</sup> Substantia divitis, urbs fortitudinis ejus ;<br />
pavor pauperum egestas eorum.<br />
<sup>16</sup> Opus justi ad vitam,<br />
fructus autem impii ad peccatum.<br />
<sup>17</sup> Via vitæ custodienti disciplinam ;<br />
qui autem increpationes relinquit, errat.<br />
<sup>18</sup> Abscondunt odium labia mendacia ;<br />
qui profert contumeliam, insipiens est.<br />
<sup>19</sup> In multiloquio non deerit peccatum,<br />
qui autem moderatur labia sua prudentissimus est.<br />
<sup>20</sup> Argentum electum lingua justi ;<br />
cor autem impiorum pro nihilo.<br />
<sup>21</sup> Labia justi erudiunt plurimos ;<br />
qui autem indocti sunt in cordis egestate morientur.</p>
<p><sup>22</sup> Benedictio Domini divites facit,<br />
nec sociabitur eis afflictio.<br />
<sup>23</sup> Quasi per risum stultus operatur scelus,<br />
sapientia autem est viro prudentia.<br />
<sup>24</sup> Quod timet impius veniet super eum ;<br />
desiderium suum justis dabitur.<br />
<sup>25</sup> Quasi tempestas transiens non erit impius ;<br />
justus autem quasi fundamentum sempiternum.<br />
<sup>26</sup> Sicut acetum dentibus, et fumus oculis,<br />
sic piger his qui miserunt eum.<br />
<sup>27</sup> Timor Domini apponet dies,<br />
et anni impiorum breviabuntur.<br />
<sup>28</sup> Exspectatio justorum lætitia,<br />
spes autem impiorum peribit.<br />
<sup>29</sup> Fortitudo simplicis via Domini,<br />
et pavor his qui operantur malum.<br />
<sup>30</sup> Justus in æternum non commovebitur,<br />
impii autem non habitabunt super terram.<br />
<sup>31</sup> Os justi parturiet sapientiam ;<br />
lingua pravorum peribit.<br />
<sup>32</sup> Labia justi considerant placita,<br />
et os impiorum perversa.</p>
</div>
<div id="section-674" class="section level2">
<h2>11</h2>
<p>Statera dolosa abominatio est apud Dominum,<br />
et pondus æquum voluntas ejus.<br />
<sup>2</sup> Ubi fuerit superbia, ibi erit et contumelia ;<br />
ubi autem est humilitas, ibi et sapientia.<br />
<sup>3</sup> Simplicitas justorum diriget eos,<br />
et supplantatio perversorum vastabit illos.<br />
<sup>4</sup> Non proderunt divitiæ in die ultionis ;<br />
justitia autem liberabit a morte.<br />
<sup>5</sup> Justitia simplicis diriget viam ejus,<br />
et in impietate sua corruet impius.<br />
<sup>6</sup> Justitia rectorum liberabit eos,<br />
et in insidiis suis capientur iniqui.<br />
<sup>7</sup> Mortuo homine impio, nulla erit ultra spes,<br />
et exspectatio sollicitorum peribit.<br />
<sup>8</sup> Justus de angustia liberatus est,<br />
et tradetur impius pro eo.</p>
<p><sup>9</sup> Simulator ore decipit amicum suum ;<br />
justi autem liberabuntur scientia.<br />
<sup>10</sup> In bonis justorum exsultabit civitas,<br />
et in perditione impiorum erit laudatio.<br />
<sup>11</sup> Benedictione justorum exaltabitur civitas,<br />
et ore impiorum subvertetur.<br />
<sup>12</sup> Qui despicit amicum suum indigens corde est ;<br />
vir autem prudens tacebit.<br />
<sup>13</sup> Qui ambulat fraudulenter, revelat arcana ;<br />
qui autem fidelis est animi, celat amici commissum.<br />
<sup>14</sup> Ubi non est gubernator, populus corruet ;<br />
salus autem, ubi multa consilia.<br />
<sup>15</sup> Affligetur malo qui fidem facit pro extraneo ;<br />
qui autem cavet laqueos securus erit.<br />
<sup>16</sup> Mulier gratiosa inveniet gloriam,<br />
et robusti habebunt divitias.</p>
<p><sup>17</sup> Benefacit animæ suæ vir misericors ;<br />
qui autem crudelis est, etiam propinquos abjicit.<br />
<sup>18</sup> Impius facit opus instabile,<br />
seminanti autem justitiam merces fidelis.<br />
<sup>19</sup> Clementia præparat vitam,<br />
et sectatio malorum mortem.<br />
<sup>20</sup> Abominabile Domino cor pravum,<br />
et voluntas ejus in iis qui simpliciter ambulant.<br />
<sup>21</sup> Manus in manu non erit innocens malus ;<br />
semen autem justorum salvabitur.<br />
<sup>22</sup> Circulus aureus in naribus suis,<br />
mulier pulchra et fatua.<br />
<sup>23</sup> Desiderium justorum omne bonum est ;<br />
præstolatio impiorum furor.<br />
<sup>24</sup> Alii dividunt propria, et ditiores fiunt ;<br />
alii rapiunt non sua, et semper in egestate sunt.<br />
<sup>25</sup> Anima quæ benedicit impinguabitur,<br />
et qui inebriat, ipse quoque inebriabitur.<br />
<sup>26</sup> Qui abscondit frumenta maledicetur in populis ;<br />
benedictio autem super caput vendentium.<br />
<sup>27</sup> Bene consurgit diluculo qui quærit bona ;<br />
qui autem investigator malorum est, opprimetur ab eis.<br />
<sup>28</sup> Qui confidit in divitiis suis corruet :<br />
justi autem quasi virens folium germinabunt.<br />
<sup>29</sup> Qui conturbat domum suam possidebit ventos,<br />
et qui stultus est serviet sapienti.<br />
<sup>30</sup> Fructus justi lignum vitæ,<br />
et qui suscipit animas sapiens est.<br />
<sup>31</sup> Si justus in terra recipit,<br />
quanto magis impius et peccator !</p>
</div>
<div id="section-675" class="section level2">
<h2>12</h2>
<p>Qui diligit disciplinam diligit scientiam ;<br />
qui autem odit increpationes insipiens est.<br />
<sup>2</sup> Qui bonus est hauriet gratiam a Domino ;<br />
qui autem confidit in cogitationibus suis impie agit.<br />
<sup>3</sup> Non roborabitur homo ex impietate,<br />
et radix justorum non commovebitur.<br />
<sup>4</sup> Mulier diligens corona est viro suo ;<br />
et putredo in ossibus ejus, quæ confusione res dignas gerit.<br />
<sup>5</sup> Cogitationes justorum judicia,<br />
et consilia impiorum fraudulenta.<br />
<sup>6</sup> Verba impiorum insidiantur sanguini ;<br />
os justorum liberabit eos.<br />
<sup>7</sup> Verte impios, et non erunt ;<br />
domus autem justorum permanebit.<br />
<sup>8</sup> Doctrina sua noscetur vir ;<br />
qui autem vanus et excors est patebit contemptui.<br />
<sup>9</sup> Melior est pauper et sufficiens sibi<br />
quam gloriosus et indigens pane.<br />
<sup>10</sup> Novit justus jumentorum suorum animas ;<br />
viscera autem impiorum crudelia.<br />
<sup>11</sup> Qui operatur terram suam satiabitur panibus ;<br />
qui autem sectatur otium stultissimus est.<br />
Qui suavis est in vini demorationibus,<br />
in suis munitionibus relinquit contumeliam.<br />
<sup>12</sup> Desiderium impii munimentum est pessimorum ;<br />
radix autem justorum proficiet.</p>
<p><sup>13</sup> Propter peccata labiorum ruina proximat malo ;<br />
effugiet autem justus de angustia.<br />
<sup>14</sup> De fructu oris sui unusquisque replebitur bonis,<br />
et juxta opera manuum suarum retribuetur ei.<br />
<sup>15</sup> Via stulti recta in oculis ejus ;<br />
qui autem sapiens est audit consilia.<br />
<sup>16</sup> Fatuus statim indicat iram suam ;<br />
qui autem dissimulat injuriam callidus est.<br />
<sup>17</sup> Qui quod novit loquitur, index justitiæ est ;<br />
qui autem mentitur, testis est fraudulentus.<br />
<sup>18</sup> Est qui promittit, et quasi gladio pungitur conscientiæ :<br />
lingua autem sapientium sanitas est.<br />
<sup>19</sup> Labium veritatis firmum erit in perpetuum ;<br />
qui autem testis est repentinus, concinnat linguam mendacii.<br />
<sup>20</sup> Dolus in corde cogitantium mala ;<br />
qui autem pacis ineunt consilia, sequitur eos gaudium.<br />
<sup>21</sup> Non contristabit justum quidquid ei acciderit :<br />
impii autem replebuntur malo.<br />
<sup>22</sup> Abominatio est Domino labia mendacia ;<br />
qui autem fideliter agunt placent ei.<br />
<sup>23</sup> Homo versatus celat scientiam,<br />
et cor insipientium provocat stultitiam.</p>
<p><sup>24</sup> Manus fortium dominabitur ;<br />
quæ autem remissa est, tributis serviet.<br />
<sup>25</sup> Mœror in corde viri humiliabit illum,<br />
et sermone bono lætificabitur.<br />
<sup>26</sup> Qui negligit damnum propter amicum, justus est ;<br />
iter autem impiorum decipiet eos.<br />
<sup>27</sup> Non inveniet fraudulentus lucrum,<br />
et substantia hominis erit auri pretium.<br />
<sup>28</sup> In semita justitiæ vita ;<br />
iter autem devium ducit ad mortem.</p>
</div>
<div id="section-676" class="section level2">
<h2>13</h2>
<p>Filius sapiens doctrina patris ;<br />
qui autem illusor est non audit cum arguitur.<br />
<sup>2</sup> De fructu oris sui homo satiabitur bonis :<br />
anima autem prævaricatorum iniqua.<br />
<sup>3</sup> Qui custodit os suum custodit animam suam ;<br />
qui autem inconsideratus est ad loquendum, sentiet mala.<br />
<sup>4</sup> Vult et non vult piger ;<br />
anima autem operantium impinguabitur.<br />
<sup>5</sup> Verbum mendax justus detestabitur ;<br />
impius autem confundit, et confundetur.<br />
<sup>6</sup> Justitia custodit innocentis viam,<br />
impietas autem peccatorem supplantat.</p>
<p><sup>7</sup> Est quasi dives, cum nihil habeat,<br />
et est quasi pauper, cum in multis divitiis sit.<br />
<sup>8</sup> Redemptio animæ viri divitiæ suæ ;<br />
qui autem pauper est, increpationem non sustinet.<br />
<sup>9</sup> Lux justorum lætificat :<br />
lucerna autem impiorum extinguetur.<br />
<sup>10</sup> Inter superbos semper jurgia sunt ;<br />
qui autem agunt omnia cum consilio, reguntur sapientia.<br />
<sup>11</sup> Substantia festinata minuetur ;<br />
quæ autem paulatim colligitur manu, multiplicabitur.<br />
<sup>12</sup> Spes quæ differtur affligit animam ;<br />
lignum vitæ desiderium veniens.</p>
<p><sup>13</sup> Qui detrahit alicui rei, ipse se in futurum obligat ;<br />
qui autem timet præceptum, in pace versabitur.<br />
Animæ dolosæ errant in peccatis :<br />
justi autem misericordes sunt, et miserantur.<br />
<sup>14</sup> Lex sapientis fons vitæ,<br />
ut declinet a ruina mortis.<br />
<sup>15</sup> Doctrina bona dabit gratiam ;<br />
in itinere contemptorum vorago.<br />
<sup>16</sup> Astutus omnia agit cum consilio ;<br />
qui autem fatuus est aperit stultitiam.<br />
<sup>17</sup> Nuntius impii cadet in malum ;<br />
legatus autem fidelis, sanitas.<br />
<sup>18</sup> Egestas et ignominia ei qui deserit disciplinam ;<br />
qui autem acquiescit arguenti glorificabitur.<br />
<sup>19</sup> Desiderium si compleatur delectat animam ;<br />
detestantur stulti eos qui fugiunt mala.<br />
<sup>20</sup> Qui cum sapientibus graditur sapiens erit ;<br />
amicus stultorum similis efficietur.</p>
<p><sup>21</sup> Peccatores persequitur malum,<br />
et justis retribuentur bona.<br />
<sup>22</sup> Bonus reliquit hæredes filios et nepotes,<br />
et custoditur justo substantia peccatoris.<br />
<sup>23</sup> Multi cibi in novalibus patrum,<br />
et aliis congregantur absque judicio.<br />
<sup>24</sup> Qui parcit virgæ odit filium suum ;<br />
qui autem diligit illum instanter erudit.<br />
<sup>25</sup> Justus comedit et replet animam suam ;<br />
venter autem impiorum insaturabilis.</p>
</div>
<div id="section-677" class="section level2">
<h2>14</h2>
<p>Sapiens mulier ædificat domum suam ;<br />
insipiens exstructam quoque manibus destruet.<br />
<sup>2</sup> Ambulans recto itinere, et timens Deum,<br />
despicitur ab eo qui infami graditur via.<br />
<sup>3</sup> In ore stulti virga superbiæ ;<br />
labia autem sapientium custodiunt eos.<br />
<sup>4</sup> Ubi non sunt boves, præsepe vacuum est ;<br />
ubi autem plurimæ segetes, ibi manifesta est fortitudo bovis.<br />
<sup>5</sup> Testis fidelis non mentitur ;<br />
profert autem mendacium dolosus testis.<br />
<sup>6</sup> Quærit derisor sapientiam, et non invenit ;<br />
doctrina prudentium facilis.<br />
<sup>7</sup> Vade contra virum stultum,<br />
et nescit labia prudentiæ.<br />
<sup>8</sup> Sapientia callidi est intelligere viam suam,<br />
et imprudentia stultorum errans.<br />
<sup>9</sup> Stultus illudet peccatum,<br />
et inter justos morabitur gratia.<br />
<sup>10</sup> Cor quod novit amaritudinem animæ suæ,<br />
in gaudio ejus non miscebitur extraneus.<br />
<sup>11</sup> Domus impiorum delebitur :<br />
tabernacula vero justorum germinabunt.<br />
<sup>12</sup> Est via quæ videtur homini justa,<br />
novissima autem ejus deducunt ad mortem.<br />
<sup>13</sup> Risus dolore miscebitur,<br />
et extrema gaudii luctus occupat.<br />
<sup>14</sup> Viis suis replebitur stultus,<br />
et super eum erit vir bonus.</p>
<p><sup>15</sup> Innocens credit omni verbo ;<br />
astutus considerat gressus suos.<br />
Filio doloso nihil erit boni ;<br />
servo autem sapienti prosperi erunt actus,<br />
et dirigetur via ejus.<br />
<sup>16</sup> Sapiens timet, et declinat a malo ;<br />
stultus transilit, et confidit.<br />
<sup>17</sup> Impatiens operabitur stultitiam,<br />
et vir versutus odiosus est.<br />
<sup>18</sup> Possidebunt parvuli stultitiam,<br />
et exspectabunt astuti scientiam.<br />
<sup>19</sup> Jacebunt mali ante bonos,<br />
et impii ante portas justorum.<br />
<sup>20</sup> Etiam proximo suo pauper odiosus erit :<br />
amici vero divitum multi.<br />
<sup>21</sup> Qui despicit proximum suum peccat ;<br />
qui autem miseretur pauperis beatus erit.<br />
Qui credit in Domino misericordiam diligit.<br />
<sup>22</sup> Errant qui operantur malum ;<br />
misericordia et veritas præparant bona.<br />
<sup>23</sup> In omni opere erit abundantia ;<br />
ubi autem verba sunt plurima, ibi frequenter egestas.<br />
<sup>24</sup> Corona sapientium divitiæ eorum ;<br />
fatuitas stultorum imprudentia.<br />
<sup>25</sup> Liberat animas testis fidelis,<br />
et profert mendacia versipellis.</p>
<p><sup>26</sup> In timore Domini fiducia fortitudinis,<br />
et filiis ejus erit spes.<br />
<sup>27</sup> Timor Domini fons vitæ,<br />
ut declinent a ruina mortis.<br />
<sup>28</sup> In multitudine populi dignitas regis,<br />
et in paucitate plebis ignominia principis.<br />
<sup>29</sup> Qui patiens est multa gubernatur prudentia ;<br />
qui autem impatiens est exaltat stultitiam suam.<br />
<sup>30</sup> Vita carnium sanitas cordis ;<br />
putredo ossium invidia.<br />
<sup>31</sup> Qui calumniatur egentem exprobrat factori ejus ;<br />
honorat autem eum qui miseretur pauperis.<br />
<sup>32</sup> In malitia sua expelletur impius :<br />
sperat autem justus in morte sua.<br />
<sup>33</sup> In corde prudentis requiescit sapientia,<br />
et indoctos quosque erudiet.<br />
<sup>34</sup> Justitia elevat gentem ;<br />
miseros autem facit populos peccatum.<br />
<sup>35</sup> Acceptus est regi minister intelligens ;<br />
iracundiam ejus inutilis sustinebit.</p>
</div>
<div id="section-678" class="section level2">
<h2>15</h2>
<p>Responsio mollis frangit iram ;<br />
sermo durus suscitat furorem.<br />
<sup>2</sup> Lingua sapientium ornat scientiam ;<br />
os fatuorum ebullit stultitiam.<br />
<sup>3</sup> In omni loco, oculi Domini<br />
contemplantur bonos et malos.<br />
<sup>4</sup> Lingua placabilis lignum vitæ ;<br />
quæ autem immoderata est conteret spiritum.<br />
<sup>5</sup> Stultus irridet disciplinam patris sui ;<br />
qui autem custodit increpationes astutior fiet.<br />
In abundanti justitia virtus maxima est :<br />
cogitationes autem impiorum eradicabuntur.<br />
<sup>6</sup> Domus justi plurima fortitudo,<br />
et in fructibus impii conturbatio.<br />
<sup>7</sup> Labia sapientium disseminabunt scientiam ;<br />
cor stultorum dissimile erit.<br />
<sup>8</sup> Victimæ impiorum abominabiles Domino ;<br />
vota justorum placabilia.<br />
<sup>9</sup> Abominatio est Domino via impii ;<br />
qui sequitur justitiam diligitur ab eo.<br />
<sup>10</sup> Doctrina mala deserenti viam vitæ ;<br />
qui increpationes odit, morietur.<br />
<sup>11</sup> Infernus et perditio coram Domino ;<br />
quanto magis corda filiorum hominum !<br />
<sup>12</sup> Non amat pestilens eum qui se corripit,<br />
nec ad sapientes graditur.</p>
<p><sup>13</sup> Cor gaudens exhilarat faciem ;<br />
in mœrore animi dejicitur spiritus.<br />
<sup>14</sup> Cor sapientis quærit doctrinam,<br />
et os stultorum pascitur imperitia.<br />
<sup>15</sup> Omnes dies pauperis, mali ;<br />
secura mens quasi juge convivium.<br />
<sup>16</sup> Melius est parum cum timore Domini,<br />
quam thesauri magni et insatiabiles.<br />
<sup>17</sup> Melius est vocari ad olera cum caritate,<br />
quam ad vitulum saginatum cum odio.<br />
<sup>18</sup> Vir iracundus provocat rixas ;<br />
qui patiens est mitigat suscitatas.<br />
<sup>19</sup> Iter pigrorum quasi sepes spinarum ;<br />
via justorum absque offendiculo.<br />
<sup>20</sup> Filius sapiens lætificat patrem,<br />
et stultus homo despicit matrem suam.<br />
<sup>21</sup> Stultitia gaudium stulto,<br />
et vir prudens dirigit gressus suos.<br />
<sup>22</sup> Dissipantur cogitationes ubi non est consilium ;<br />
ubi vero sunt plures consiliarii, confirmantur.<br />
<sup>23</sup> Lætatur homo in sententia oris sui,<br />
et sermo opportunus est optimus.<br />
<sup>24</sup> Semita vitæ super eruditum,<br />
ut declinet de inferno novissimo.</p>
<p><sup>25</sup> Domum superborum demolietur Dominus,<br />
et firmos faciet terminos viduæ.<br />
<sup>26</sup> Abominatio Domini cogitationes malæ,<br />
et purus sermo pulcherrimus firmabitur ab eo.<br />
<sup>27</sup> Conturbat domum suam qui sectatur avaritiam ;<br />
qui autem odit munera, vivet.<br />
Per misericordiam et fidem purgantur peccata :<br />
per timorem autem Domini declinat omnis a malo.<br />
<sup>28</sup> Mens justi meditatur obedientiam ;<br />
os impiorum redundat malis.<br />
<sup>29</sup> Longe est Dominus ab impiis,<br />
et orationes justorum exaudiet.<br />
<sup>30</sup> Lux oculorum lætificat animam ;<br />
fama bona impinguat ossa.<br />
<sup>31</sup> Auris quæ audit increpationes vitæ<br />
in medio sapientium commorabitur.<br />
<sup>32</sup> Qui abjicit disciplinam despicit animam suam ;<br />
qui autem acquiescit increpationibus possessor est cordis.<br />
<sup>33</sup> Timor Domini disciplina sapientiæ,<br />
et gloriam præcedit humilitas.</p>
</div>
<div id="section-679" class="section level2">
<h2>16</h2>
<p>Hominis est animam præparare,<br />
et Domini gubernare linguam.<br />
<sup>2</sup> Omnes viæ hominis patent oculis ejus ;<br />
spirituum ponderator est Dominus.<br />
<sup>3</sup> Revela Domino opera tua,<br />
et dirigentur cogitationes tuæ.<br />
<sup>4</sup> Universa propter semetipsum operatus est Dominus ;<br />
impium quoque ad diem malum.<br />
<sup>5</sup> Abominatio Domini est omnis arrogans ;<br />
etiamsi manus ad manum fuerit, non est innocens.<br />
Initium viæ bonæ facere justitiam ;<br />
accepta est autem apud Deum magis quam immolare hostias.<br />
<sup>6</sup> Misericordia et veritate redimitur iniquitas,<br />
et in timore Domini declinatur a malo.<br />
<sup>7</sup> Cum placuerint Domino viæ hominis,<br />
inimicos quoque ejus convertet ad pacem.<br />
<sup>8</sup> Melius est parum cum justitia<br />
quam multi fructus cum iniquitate.<br />
<sup>9</sup> Cor hominis disponit viam suam,<br />
sed Domini est dirigere gressus ejus.</p>
<p><sup>10</sup> Divinatio in labiis regis ;<br />
in judicio non errabit os ejus.<br />
<sup>11</sup> Pondus et statera judicia Domini sunt,<br />
et opera ejus omnes lapides sacculi.<br />
<sup>12</sup> Abominabiles regi qui agunt impie,<br />
quoniam justitia firmatur solium.<br />
<sup>13</sup> Voluntas regum labia justa ;<br />
qui recta loquitur diligetur.<br />
<sup>14</sup> Indignatio regis nuntii mortis,<br />
et vir sapiens placabit eam.<br />
<sup>15</sup> In hilaritate vultus regis vita,<br />
et clementia ejus quasi imber serotinus.</p>
<p><sup>16</sup> Posside sapientiam, quia auro melior est,<br />
et acquire prudentiam, quia pretiosior est argento.<br />
<sup>17</sup> Semita justorum declinat mala ;<br />
custos animæ suæ servat viam suam.<br />
<sup>18</sup> Contritionem præcedit superbia,<br />
et ante ruinam exaltatur spiritus.<br />
<sup>19</sup> Melius est humiliari cum mitibus<br />
quam dividere spolia cum superbis.<br />
<sup>20</sup> Eruditus in verbo reperiet bona,<br />
et qui sperat in Domino beatus est.<br />
<sup>21</sup> Qui sapiens est corde appellabitur prudens,<br />
et qui dulcis eloquio majora percipiet.<br />
<sup>22</sup> Fons vitæ eruditio possidentis ;<br />
doctrina stultorum fatuitas.</p>
<p><sup>23</sup> Cor sapientis erudiet os ejus,<br />
et labiis ejus addet gratiam.<br />
<sup>24</sup> Favus mellis composita verba ;<br />
dulcedo animæ sanitas ossium.<br />
<sup>25</sup> Est via quæ videtur homini recta,<br />
et novissima ejus ducunt ad mortem.<br />
<sup>26</sup> Anima laborantis laborat sibi,<br />
quia compulit eum os suum.<br />
<sup>27</sup> Vir impius fodit malum,<br />
et in labiis ejus ignis ardescit.<br />
<sup>28</sup> Homo perversus suscitat lites,<br />
et verbosus separat principes.<br />
<sup>29</sup> Vir iniquus lactat amicum suum,<br />
et ducit eum per viam non bonam.<br />
<sup>30</sup> Qui attonitis oculis cogitat prava,<br />
mordens labia sua perficit malum.<br />
<sup>31</sup> Corona dignitatis senectus,<br />
quæ in viis justitiæ reperietur.<br />
<sup>32</sup> Melior est patiens viro forti,<br />
et qui dominatur animo suo expugnatore urbium.<br />
<sup>33</sup> Sortes mittuntur in sinum,<br />
sed a Domino temperantur.</p>
</div>
<div id="section-680" class="section level2">
<h2>17</h2>
<p>Melior est buccella sicca cum gaudio<br />
quam domus plena victimis cum jurgio.<br />
<sup>2</sup> Servus sapiens dominabitur filiis stultis,<br />
et inter fratres hæreditatem dividet.<br />
<sup>3</sup> Sicut igne probatur argentum et aurum camino,<br />
ita corda probat Dominus.<br />
<sup>4</sup> Malus obedit linguæ iniquæ,<br />
et fallax obtemperat labiis mendacibus.<br />
<sup>5</sup> Qui despicit pauperem exprobrat factori ejus,<br />
et qui ruina lætatur alterius non erit impunitus.<br />
<sup>6</sup> Corona senum filii filiorum,<br />
et gloria filiorum patres eorum.<br />
<sup>7</sup> Non decent stultum verba composita,<br />
nec principem labium mentiens.<br />
<sup>8</sup> Gemma gratissima exspectatio præstolantis ;<br />
quocumque se vertit, prudenter intelligit.<br />
<sup>9</sup> Qui celat delictum quærit amicitias ;<br />
qui altero sermone repetit, separat fœderatos.<br />
<sup>10</sup> Plus proficit correptio apud prudentem,<br />
quam centum plagæ apud stultum.<br />
<sup>11</sup> Semper jurgia quærit malus :<br />
angelus autem crudelis mittetur contra eum.<br />
<sup>12</sup> Expedit magis ursæ occurrere raptis fœtibus,<br />
quam fatuo confidenti in stultitia sua.<br />
<sup>13</sup> Qui reddit mala pro bonis,<br />
non recedet malum de domo ejus.<br />
<sup>14</sup> Qui dimittit aquam caput est jurgiorum,<br />
et antequam patiatur contumeliam judicium deserit.</p>
<p><sup>15</sup> Qui justificat impium, et qui condemnat justum,<br />
abominabilis est uterque apud Deum.<br />
<sup>16</sup> Quid prodest stulto habere divitias,<br />
cum sapientiam emere non possit ?<br />
Qui altum facit domum suam quærit ruinam,<br />
et qui evitat discere incidet in mala.<br />
<sup>17</sup> Omni tempore diligit qui amicus est,<br />
et frater in angustiis comprobatur.<br />
<sup>18</sup> Stultus homo plaudet manibus,<br />
cum spoponderit pro amico suo.<br />
<sup>19</sup> Qui meditatur discordias diligit rixas,<br />
et qui exaltat ostium quærit ruinam.<br />
<sup>20</sup> Qui perversi cordis est non inveniet bonum,<br />
et qui vertit linguam incidet in malum.<br />
<sup>21</sup> Natus est stultus in ignominiam suam ;<br />
sed nec pater in fatuo lætabitur.<br />
<sup>22</sup> Animus gaudens ætatem floridam facit ;<br />
spiritus tristis exsiccat ossa.<br />
<sup>23</sup> Munera de sinu impius accipit,<br />
ut pervertat semitas judicii.<br />
<sup>24</sup> In facie prudentis lucet sapientia ;<br />
oculi stultorum in finibus terræ.<br />
<sup>25</sup> Ira patris filius stultus,<br />
et dolor matris quæ genuit eum.<br />
<sup>26</sup> Non est bonum damnum inferre justo,<br />
nec percutere principem qui recta judicat.<br />
<sup>27</sup> Qui moderatur sermones suos doctus et prudens est,<br />
et pretiosi spiritus vir eruditus.<br />
<sup>28</sup> Stultus quoque, si tacuerit, sapiens reputabitur,<br />
et si compresserit labia sua, intelligens.</p>
</div>
<div id="section-681" class="section level2">
<h2>18</h2>
<p>Occasiones quærit qui vult recedere ab amico :<br />
omni tempore erit exprobrabilis.<br />
<sup>2</sup> Non recipit stultus verba prudentiæ,<br />
nisi ea dixeris quæ versantur in corde ejus.<br />
<sup>3</sup> Impius, cum in profundum venerit peccatorum, contemnit ;<br />
sed sequitur eum ignominia et opprobrium.<br />
<sup>4</sup> Aqua profunda verba ex ore viri,<br />
et torrens redundans fons sapientiæ.<br />
<sup>5</sup> Accipere personam impii non est bonum,<br />
ut declines a veritate judicii.</p>
<p><sup>6</sup> Labia stulti miscent se rixis,<br />
et os ejus jurgia provocat.<br />
<sup>7</sup> Os stulti contritio ejus,<br />
et labia ipsius ruina animæ ejus.<br />
<sup>8</sup> Verba bilinguis quasi simplicia,<br />
et ipsa perveniunt usque ad interiora ventris.<br />
Pigrum dejicit timor ;<br />
animæ autem effeminatorum esurient.<br />
<sup>9</sup> Qui mollis et dissolutus est in opere suo<br />
frater est sua opera dissipantis.<br />
<sup>10</sup> Turris fortissima nomen Domini ;<br />
ad ipsum currit justus, et exaltabitur.<br />
<sup>11</sup> Substantia divitis urbs roboris ejus,<br />
et quasi murus validus circumdans eum.<br />
<sup>12</sup> Antequam conteratur, exaltatur cor hominis,<br />
et antequam glorificetur, humiliatur.<br />
<sup>13</sup> Qui prius respondet quam audiat,<br />
stultum se esse demonstrat, et confusione dignum.<br />
<sup>14</sup> Spiritus viri sustentat imbecillitatem suam ;<br />
spiritum vero ad irascendum facilem quis poterit sustinere ?<br />
<sup>15</sup> Cor prudens possidebit scientiam,<br />
et auris sapientium quærit doctrinam.</p>
<p><sup>16</sup> Donum hominis dilatat viam ejus,<br />
et ante principes spatium ei facit.<br />
<sup>17</sup> Justus prior est accusator sui :<br />
venit amicus ejus, et investigabit eum.<br />
<sup>18</sup> Contradictiones comprimit sors,<br />
et inter potentes quoque dijudicat.<br />
<sup>19</sup> Frater qui adjuvatur a fratre quasi civitas firma,<br />
et judicia quasi vectes urbium.<br />
<sup>20</sup> De fructu oris viri replebitur venter ejus,<br />
et genimina labiorum ipsius saturabunt eum.<br />
<sup>21</sup> Mors et vita in manu linguæ ;<br />
qui diligunt eam comedent fructus ejus.<br />
<sup>22</sup> Qui invenit mulierem bonam invenit bonum,<br />
et hauriet jucunditatem a Domino.<br />
Qui expellit mulierem bonam expellit bonum ;<br />
qui autem tenet adulteram stultus est et impius.<br />
<sup>23</sup> Cum obsecrationibus loquetur pauper,<br />
et dives effabitur rigide.<br />
<sup>24</sup> Vir amabilis ad societatem<br />
magis amicus erit quam frater.</p>
</div>
<div id="section-682" class="section level2">
<h2>19</h2>
<p>Melior est pauper qui ambulat in simplicitate sua<br />
quam dives torquens labia sua, et insipiens.<br />
<sup>2</sup> Ubi non est scientia animæ, non est bonum,<br />
et qui festinus est pedibus offendet.<br />
<sup>3</sup> Stultitia hominis supplantat gressus ejus,<br />
et contra Deum fervet animo suo.<br />
<sup>4</sup> Divitiæ addunt amicos plurimos ;<br />
a paupere autem et hi quos habuit separantur.<br />
<sup>5</sup> Testis falsus non erit impunitus,<br />
et qui mendacia loquitur non effugiet.<br />
<sup>6</sup> Multi colunt personam potentis,<br />
et amici sunt dona tribuentis.<br />
<sup>7</sup> Fratres hominis pauperis oderunt eum ;<br />
insuper et amici procul recesserunt ab eo.</p>
<p>Qui tantum verba sectatur nihil habebit ;<br />
<sup>8</sup> qui autem possessor est mentis diligit animam suam,<br />
et custos prudentiæ inveniet bona.<br />
<sup>9</sup> Falsus testis non erit impunitus,<br />
et qui loquitur mendacia peribit.<br />
<sup>10</sup> Non decent stultum deliciæ,<br />
nec servum dominari principibus.<br />
<sup>11</sup> Doctrina viri per patientiam noscitur,<br />
et gloria ejus est iniqua prætergredi.<br />
<sup>12</sup> Sicut fremitus leonis, ita et regis ira,<br />
et sicut ros super herbam, ita et hilaritas ejus.<br />
<sup>13</sup> Dolor patris filius stultus,<br />
et tecta jugiter perstillantia litigiosa mulier.<br />
<sup>14</sup> Domus et divitiæ dantur a parentibus ;<br />
a Domino autem proprie uxor prudens.<br />
<sup>15</sup> Pigredo immittit soporem,<br />
et anima dissoluta esuriet.<br />
<sup>16</sup> Qui custodit mandatum custodit animam suam ;<br />
qui autem negligit viam suam mortificabitur.<br />
<sup>17</sup> Fœneratur Domino qui miseretur pauperis,<br />
et vicissitudinem suam reddet ei.<br />
<sup>18</sup> Erudi filium tuum ; ne desperes :<br />
ad interfectionem autem ejus ne ponas animam tuam.<br />
<sup>19</sup> Qui impatiens est sustinebit damnum,<br />
et cum rapuerit, aliud apponet.<br />
<sup>20</sup> Audi consilium, et suscipe disciplinam,<br />
ut sis sapiens in novissimis tuis.<br />
<sup>21</sup> Multæ cogitationes in corde viri ;<br />
voluntas autem Domini permanebit.<br />
<sup>22</sup> Homo indigens misericors est,<br />
et melior est pauper quam vir mendax.<br />
<sup>23</sup> Timor Domini ad vitam,<br />
et in plenitudine commorabitur absque visitatione pessima.</p>
<p><sup>24</sup> Abscondit piger manum suam sub ascella,<br />
nec ad os suum applicat eam.<br />
<sup>25</sup> Pestilente flagellato stultus sapientior erit ;<br />
si autem corripueris sapientem, intelliget disciplinam.<br />
<sup>26</sup> Qui affligit patrem, et fugat matrem,<br />
ignominiosus est et infelix.<br />
<sup>27</sup> Non cesses, fili, audire doctrinam,<br />
nec ignores sermones scientiæ.<br />
<sup>28</sup> Testis iniquus deridet judicium,<br />
et os impiorum devorat iniquitatem.<br />
<sup>29</sup> Parata sunt derisoribus judicia,<br />
et mallei percutientes stultorum corporibus.</p>
</div>
<div id="section-683" class="section level2">
<h2>20</h2>
<p>Luxuriosa res vinum, et tumultuosa ebrietas :<br />
quicumque his delectatur non erit sapiens.<br />
<sup>2</sup> Sicut rugitus leonis, ita et terror regis :<br />
qui provocat eum peccat in animam suam.<br />
<sup>3</sup> Honor est homini qui separat se a contentionibus ;<br />
omnes autem stulti miscentur contumeliis.<br />
<sup>4</sup> Propter frigus piger arare noluit ;<br />
mendicabit ergo æstate, et non dabitur illi.<br />
<sup>5</sup> Sicut aqua profunda, sic consilium in corde viri ;<br />
sed homo sapiens exhauriet illud.<br />
<sup>6</sup> Multi homines misericordes vocantur ;<br />
virum autem fidelem quis inveniet ?</p>
<p><sup>7</sup> Justus qui ambulat in simplicitate sua<br />
beatos post se filios derelinquet.<br />
<sup>8</sup> Rex qui sedet in solio judicii<br />
dissipat omne malum intuitu suo.<br />
<sup>9</sup> Quis potest dicere : Mundum est cor meum ;<br />
purus sum a peccato ?<br />
<sup>10</sup> Pondus et pondus, mensura et mensura :<br />
utrumque abominabile est apud Deum.<br />
<sup>11</sup> Ex studiis suis intelligitur puer,<br />
si munda et recta sint opera ejus.<br />
<sup>12</sup> Aurem audientem, et oculum videntem :<br />
Dominus fecit utrumque.<br />
<sup>13</sup> Noli diligere somnum, ne te egestas opprimat :<br />
aperi oculos tuos, et saturare panibus.<br />
<sup>14</sup> Malum est, malum est, dicit omnis emptor ;<br />
et cum recesserit, tunc gloriabitur.<br />
<sup>15</sup> Est aurum et multitudo gemmarum,<br />
et vas pretiosum labia scientiæ.</p>
<p><sup>16</sup> Tolle vestimentum ejus qui fidejussor extitit alieni,<br />
et pro extraneis aufer pignus ab eo.<br />
<sup>17</sup> Suavis est homini panis mendacii,<br />
et postea implebitur os ejus calculo.<br />
<sup>18</sup> Cogitationes consiliis roborantur,<br />
et gubernaculis tractanda sunt bella.<br />
<sup>19</sup> Ei qui revelat mysteria, et ambulat fraudulenter,<br />
et dilatat labia sua, ne commiscearis.<br />
<sup>20</sup> Qui maledicit patri suo et matri,<br />
extinguetur lucerna ejus in mediis tenebris :<br />
<sup>21</sup> hæreditas ad quam festinatur in principio,<br />
in novissimo benedictione carebit.<br />
<sup>22</sup> Ne dicas : Reddam malum :<br />
exspecta Dominum, et liberabit te.<br />
<sup>23</sup> Abominatio est apud Dominum pondus et pondus ;<br />
statera dolosa non est bona.<br />
<sup>24</sup> A Domino diriguntur gressus viri :<br />
quis autem hominum intelligere potest viam suam ?<br />
<sup>25</sup> Ruina est homini devorare sanctos,<br />
et post vota retractare.</p>
<p><sup>26</sup> Dissipat impios rex sapiens,<br />
et incurvat super eos fornicem.<br />
<sup>27</sup> Lucerna Domini spiraculum hominis,<br />
quæ investigat omnia secreta ventris.<br />
<sup>28</sup> Misericordia et veritas custodiunt regem,<br />
et roboratur clementia thronus ejus.<br />
<sup>29</sup> Exsultatio juvenum fortitudo eorum,<br />
et dignitas senum canities.<br />
<sup>30</sup> Livor vulneris absterget mala,<br />
et plagæ in secretioribus ventris.</p>
</div>
<div id="section-684" class="section level2">
<h2>21</h2>
<p>Sicut divisiones aquarum, ita cor regis in manu Domini :<br />
quocumque voluerit, inclinabit illud.<br />
<sup>2</sup> Omnis via viri recta sibi videtur :<br />
appendit autem corda Dominus.<br />
<sup>3</sup> Facere misericordiam et judicium<br />
magis placet Domino quam victimæ.<br />
<sup>4</sup> Exaltatio oculorum est dilatatio cordis ;<br />
lucerna impiorum peccatum.<br />
<sup>5</sup> Cogitationes robusti semper in abundantia ;<br />
omnis autem piger semper in egestate est.</p>
<p><sup>6</sup> Qui congregat thesauros lingua mendacii vanus et excors est,<br />
et impingetur ad laqueos mortis.<br />
<sup>7</sup> Rapinæ impiorum detrahent eos,<br />
quia noluerunt facere judicium.<br />
<sup>8</sup> Perversa via viri aliena est ;<br />
qui autem mundus est, rectum opus ejus.<br />
<sup>9</sup> Melius est sedere in angulo domatis,<br />
quam cum muliere litigiosa, et in domo communi.<br />
<sup>10</sup> Anima impii desiderat malum :<br />
non miserebitur proximo suo.<br />
<sup>11</sup> Mulctato pestilente, sapientior erit parvulus,<br />
et si sectetur sapientem, sumet scientiam.<br />
<sup>12</sup> Excogitat justus de domo impii,<br />
ut detrahat impios a malo.</p>
<p><sup>13</sup> Qui obturat aurem suam ad clamorem pauperis,<br />
et ipse clamabit, et non exaudietur.<br />
<sup>14</sup> Munus absconditum extinguit iras,<br />
et donum in sinu indignationem maximam.<br />
<sup>15</sup> Gaudium justo est facere judicium,<br />
et pavor operantibus iniquitatem.<br />
<sup>16</sup> Vir qui erraverit a via doctrinæ<br />
in cœtu gigantum commorabitur.<br />
<sup>17</sup> Qui diligit epulas in egestate erit ;<br />
qui amat vinum et pinguia non ditabitur.<br />
<sup>18</sup> Pro justo datur impius,<br />
et pro rectis iniquus.<br />
<sup>19</sup> Melius est habitare in terra deserta<br />
quam cum muliere rixosa et iracunda.<br />
<sup>20</sup> Thesaurus desiderabilis, et oleum in habitaculo justi :<br />
et imprudens homo dissipabit illud.<br />
<sup>21</sup> Qui sequitur justitiam et misericordiam<br />
inveniet vitam, justitiam, et gloriam.<br />
<sup>22</sup> Civitatem fortium ascendit sapiens,<br />
et destruxit robur fiduciæ ejus.<br />
<sup>23</sup> Qui custodit os suum et linguam suam<br />
custodit ab angustiis animam suam.<br />
<sup>24</sup> Superbus et arrogans vocatur indoctus,<br />
qui in ira operatur superbiam.<br />
<sup>25</sup> Desideria occidunt pigrum :<br />
noluerunt enim quidquam manus ejus operari.<br />
<sup>26</sup> Tota die concupiscit et desiderat ;<br />
qui autem justus est, tribuet, et non cessabit.<br />
<sup>27</sup> Hostiæ impiorum abominabiles,<br />
quia offeruntur ex scelere.<br />
<sup>28</sup> Testis mendax peribit ;<br />
vir obediens loquetur victoriam.<br />
<sup>29</sup> Vir impius procaciter obfirmat vultum suum ;<br />
qui autem rectus est corrigit viam suam.<br />
<sup>30</sup> Non est sapientia, non est prudentia,<br />
non est consilium contra Dominum.<br />
<sup>31</sup> Equus paratur ad diem belli ;<br />
Dominus autem salutem tribuit.</p>
</div>
<div id="section-685" class="section level2">
<h2>22</h2>
<p>Melius est nomen bonum quam divitiæ multæ ;<br />
super argentum et aurum gratia bona.<br />
<sup>2</sup> Dives et pauper obviaverunt sibi :<br />
utriusque operator est Dominus.<br />
<sup>3</sup> Callidus vidit malum, et abscondit se ;<br />
innocens pertransiit, et afflictus est damno.<br />
<sup>4</sup> Finis modestiæ timor Domini,<br />
divitiæ, et gloria, et vita.<br />
<sup>5</sup> Arma et gladii in via perversi ;<br />
custos autem animæ suæ longe recedit ab eis.<br />
<sup>6</sup> Proverbium est : adolescens juxta viam suam ;<br />
etiam cum senuerit, non recedet ab ea.<br />
<sup>7</sup> Dives pauperibus imperat,<br />
et qui accipit mutuum servus est fœnerantis.<br />
<sup>8</sup> Qui seminat iniquitatem metet mala,<br />
et virga iræ suæ consummabitur.<br />
<sup>9</sup> Qui pronus est ad misericordiam benedicetur :<br />
de panibus enim suis dedit pauperi.<br />
Victoriam et honorem acquiret qui dat munera ;<br />
animam autem aufert accipientium.<br />
<sup>10</sup> Ejice derisorem, et exibit cum eo jurgium,<br />
cessabuntque causæ et contumeliæ.<br />
<sup>11</sup> Qui diligit cordis munditiam,<br />
propter gratiam labiorum suorum habebit amicum regem.<br />
<sup>12</sup> Oculi Domini custodiunt scientiam,<br />
et supplantantur verba iniqui.<br />
<sup>13</sup> Dicit piger : Leo est foris ;<br />
in medio platearum occidendus sum.<br />
<sup>14</sup> Fovea profunda os alienæ :<br />
cui iratus est Dominus, incidet in eam.<br />
<sup>15</sup> Stultitia colligata est in corde pueri,<br />
et virga disciplinæ fugabit eam.<br />
<sup>16</sup> Qui calumniatur pauperem ut augeat divitias suas,<br />
dabit ipse ditiori, et egebit.</p>
<p><sup>17</sup> Inclina aurem tuam, et audi verba sapientium :<br />
appone autem cor ad doctrinam meam,<br />
<sup>18</sup> quæ pulchra erit tibi cum servaveris eam in ventre tuo,<br />
et redundabit in labiis tuis :<br />
<sup>19</sup> ut sit in Domino fiducia tua,<br />
unde et ostendi eam tibi hodie.<br />
<sup>20</sup> Ecce descripsi eam tibi tripliciter,<br />
in cogitationibus et scientia :<br />
<sup>21</sup> ut ostenderem tibi firmitatem et eloquia veritatis,<br />
respondere ex his illis qui miserunt te.<br />
<sup>22</sup> Non facias violentiam pauperi quia pauper est,<br />
neque conteras egenum in porta :<br />
<sup>23</sup> quia judicabit Dominus causam ejus,<br />
et configet eos qui confixerunt animam ejus.<br />
<sup>24</sup> Noli esse amicus homini iracundo,<br />
neque ambules cum viro furioso :<br />
<sup>25</sup> ne forte discas semitas ejus,<br />
et sumas scandalum animæ tuæ.<br />
<sup>26</sup> Noli esse cum his qui defigunt manus suas,<br />
et qui vades se offerunt pro debitis :<br />
<sup>27</sup> si enim non habes unde restituas,<br />
quid causæ est ut tollat operimentum de cubili tuo ?<br />
<sup>28</sup> Ne transgrediaris terminos antiquos,<br />
quos posuerunt patres tui.<br />
<sup>29</sup> Vidisti virum velocem in opere suo ?<br />
coram regibus stabit, nec erit ante ignobiles.</p>
</div>
<div id="section-686" class="section level2">
<h2>23</h2>
<p>Quando sederis ut comedas cum principe,<br />
diligenter attende quæ apposita sunt ante faciem tuam.<br />
<sup>2</sup> Et statue cultrum in gutture tuo :<br />
si tamen habes in potestate animam tuam.<br />
<sup>3</sup> Ne desideres de cibis ejus,<br />
in quo est panis mendacii.<br />
<sup>4</sup> Noli laborare ut diteris,<br />
sed prudentiæ tuæ pone modum.<br />
<sup>5</sup> Ne erigas oculos tuos ad opes quas non potes habere,<br />
quia facient sibi pennas quasi aquilæ, et volabunt in cælum.<br />
<sup>6</sup> Ne comedas cum homine invido,<br />
et ne desideres cibos ejus :<br />
<sup>7</sup> quoniam in similitudinem arioli et conjectoris<br />
æstimat quod ignorat.<br />
Comede et bibe, dicet tibi ;<br />
et mens ejus non est tecum.<br />
<sup>8</sup> Cibos quos comederas evomes,<br />
et perdes pulchros sermones tuos.<br />
<sup>9</sup> In auribus insipientium ne loquaris,<br />
qui despicient doctrinam eloquii tui.<br />
<sup>10</sup> Ne attingas parvulorum terminos,<br />
et agrum pupillorum ne introëas :<br />
<sup>11</sup> propinquus enim illorum fortis est,<br />
et ipse judicabit contra te causam illorum.</p>
<p><sup>12</sup> Ingrediatur ad doctrinam cor tuum,<br />
et aures tuæ ad verba scientiæ.<br />
<sup>13</sup> Noli subtrahere a puero disciplinam :<br />
si enim percusseris eum virga, non morietur.<br />
<sup>14</sup> Tu virga percuties eum,<br />
et animam ejus de inferno liberabis.<br />
<sup>15</sup> Fili mi, si sapiens fuerit animus tuus,<br />
gaudebit tecum cor meum :<br />
<sup>16</sup> et exsultabunt renes mei,<br />
cum locuta fuerint rectum labia tua.<br />
<sup>17</sup> Non æmuletur cor tuum peccatores,<br />
sed in timore Domini esto tota die :<br />
<sup>18</sup> quia habebis spem in novissimo,<br />
et præstolatio tua non auferetur.<br />
<sup>19</sup> Audi, fili mi, et esto sapiens,<br />
et dirige in via animum tuum.<br />
<sup>20</sup> Noli esse in conviviis potatorum,<br />
nec in comessationibus eorum qui carnes ad vescendum conferunt :<br />
<sup>21</sup> quia vacantes potibus et dantes symbola consumentur,<br />
et vestietur pannis dormitatio.<br />
<sup>22</sup> Audi patrem tuum, qui genuit te,<br />
et ne contemnas cum senuerit mater tua.<br />
<sup>23</sup> Veritatem eme, et noli vendere sapientiam,<br />
et doctrinam, et intelligentiam.<br />
<sup>24</sup> Exsultat gaudio pater justi ;<br />
qui sapientem genuit, lætabitur in eo.<br />
<sup>25</sup> Gaudeat pater tuus et mater tua,<br />
et exsultet quæ genuit te.<br />
<sup>26</sup> Præbe, fili mi, cor tuum mihi,<br />
et oculi tui vias meas custodiant.<br />
<sup>27</sup> Fovea enim profunda est meretrix,<br />
et puteus angustus aliena.<br />
<sup>28</sup> Insidiatur in via quasi latro,<br />
et quos incautos viderit, interficiet.</p>
<p><sup>29</sup> Cui væ ? cujus patri væ ?<br />
cui rixæ ? cui foveæ ?<br />
cui sine causa vulnera ? cui suffusio oculorum ?<br />
<sup>30</sup> nonne his qui commorantur in vino,<br />
et student calicibus epotandis ?<br />
<sup>31</sup> Ne intuearis vinum quando flavescit,<br />
cum splenduerit in vitro color ejus :<br />
ingreditur blande,<br />
<sup>32</sup> sed in novissimo mordebit ut coluber,<br />
et sicut regulus venena diffundet.<br />
<sup>33</sup> Oculi tui videbunt extraneas,<br />
et cor tuum loquetur perversa.<br />
<sup>34</sup> Et eris sicut dormiens in medio mari,<br />
et quasi sopitus gubernator, amisso clavo.<br />
<sup>35</sup> Et dices : Verberaverunt me, sed non dolui ;<br />
traxerunt me, et ego non sensi.<br />
Quando evigilabo, et rursus vina reperiam ?</p>
</div>
<div id="section-687" class="section level2">
<h2>24</h2>
<p>Ne æmuleris viros malos,<br />
nec desideres esse cum eis :<br />
<sup>2</sup> quia rapinas meditatur mens eorum,<br />
et fraudes labia eorum loquuntur.<br />
<sup>3</sup> Sapientia ædificabitur domus,<br />
et prudentia roborabitur.<br />
<sup>4</sup> In doctrina replebuntur cellaria,<br />
universa substantia pretiosa et pulcherrima.<br />
<sup>5</sup> Vir sapiens fortis est,<br />
et vir doctus robustus et validus :<br />
<sup>6</sup> quia cum dispositione initur bellum,<br />
et erit salus ubi multa consilia sunt.<br />
<sup>7</sup> Excelsa stulto sapientia ;<br />
in porta non aperiet os suum.<br />
<sup>8</sup> Qui cogitat mala facere stultus vocabitur :<br />
<sup>9</sup> cogitatio stulti peccatum est,<br />
et abominatio hominum detractor.<br />
<sup>10</sup> Si desperaveris lassus in die angustiæ,<br />
imminuetur fortitudo tua.</p>
<p><sup>11</sup> Erue eos qui ducuntur ad mortem,<br />
et qui trahuntur ad interitum, liberare ne cesses.<br />
<sup>12</sup> Si dixeris : Vires non suppetunt ;<br />
qui inspector est cordis ipse intelligit :<br />
et servatorem animæ tuæ nihil fallit,<br />
reddetque homini juxta opera sua.<br />
<sup>13</sup> Comede, fili mi, mel, quia bonum est,<br />
et favum dulcissimum gutturi tuo.<br />
<sup>14</sup> Sic et doctrina sapientiæ animæ tuæ :<br />
quam cum inveneris, habebis in novissimis spem,<br />
et spes tua non peribit.<br />
<sup>15</sup> Ne insidieris, et quæras impietatem in domo justi,<br />
neque vastes requiem ejus.<br />
<sup>16</sup> Septies enim cadet justus, et resurget :<br />
impii autem corruent in malum.<br />
<sup>17</sup> Cum ceciderit inimicus tuus ne gaudeas,<br />
et in ruina ejus ne exsultet cor tuum :<br />
<sup>18</sup> ne forte videat Dominus, et displiceat ei,<br />
et auferat ab eo iram suam.<br />
<sup>19</sup> Ne contendas cum pessimis,<br />
nec æmuleris impios :<br />
<sup>20</sup> quoniam non habent futurorum spem mali,<br />
et lucerna impiorum extinguetur.<br />
<sup>21</sup> Time Dominum, fili mi, et regem,<br />
et cum detractoribus non commiscearis :<br />
<sup>22</sup> quoniam repente consurget perditio eorum,<br />
et ruinam utriusque quis novit ?</p>
<p><sup>23</sup> Hæc quoque sapientibus. Cognoscere personam in judicio non est bonum.<br />
<sup>24</sup> Qui dicunt impio : Justus es : maledicent eis populi,<br />
et detestabuntur eos tribus.<br />
<sup>25</sup> Qui arguunt eum laudabuntur,<br />
et super ipsos veniet benedictio.<br />
<sup>26</sup> Labia deosculabitur<br />
qui recta verba respondet.<br />
<sup>27</sup> Præpara foris opus tuum,<br />
et diligenter exerce agrum tuum,<br />
ut postea ædifices domum tuam.<br />
<sup>28</sup> Ne sis testis frustra contra proximum tuum,<br />
nec lactes quemquam labiis tuis.<br />
<sup>29</sup> Ne dicas : Quomodo fecit mihi, sic faciam ei ;<br />
reddam unicuique secundum opus suum.</p>
<p><sup>30</sup> Per agrum hominis pigri transivi,<br />
et per vineam viri stulti :<br />
<sup>31</sup> et ecce totum repleverant urticæ,<br />
et operuerant superficiem ejus spinæ,<br />
et maceria lapidum destructa erat.<br />
<sup>32</sup> Quod cum vidissem, posui in corde meo,<br />
et exemplo didici disciplinam.<br />
<sup>33</sup> Parum, inquam, dormies, modicum dormitabis ;<br />
pauxillum manus conseres ut quiescas :<br />
<sup>34</sup> et veniet tibi quasi cursor egestas,<br />
et mendicitas quasi vir armatus.</p>
</div>
<div id="section-688" class="section level2">
<h2>25</h2>
<p>Hæ quoque parabolæ Salomonis, quas transtulerunt viri Ezechiæ regis Juda.</p>
<p><sup>2</sup> Gloria Dei est celare verbum,<br />
et gloria regum investigare sermonem.<br />
<sup>3</sup> Cælum sursum, et terra deorsum,<br />
et cor regum inscrutabile.<br />
<sup>4</sup> Aufer rubiginem de argento,<br />
et egredietur vas purissimum.<br />
<sup>5</sup> Aufer impietatem de vultu regis,<br />
et firmabitur justitia thronus ejus.<br />
<sup>6</sup> Ne gloriosus appareas coram rege,<br />
et in loco magnorum ne steteris.<br />
<sup>7</sup> Melius est enim ut dicatur tibi : Ascende huc,<br />
quam ut humilieris coram principe.</p>
<p><sup>8</sup> Quæ viderunt oculi tui ne proferas in jurgio cito,<br />
ne postea emendare non possis,<br />
cum dehonestaveris amicum tuum.<br />
<sup>9</sup> Causam tuam tracta cum amico tuo,<br />
et secretum extraneo ne reveles :<br />
<sup>10</sup> ne forte insultet tibi cum audierit,<br />
et exprobrare non cesset.<br />
Gratia et amicitia liberant :<br />
quas tibi serva, ne exprobrabilis fias.<br />
<sup>11</sup> Mala aurea in lectis argenteis,<br />
qui loquitur verbum in tempore suo.<br />
<sup>12</sup> Inauris aurea, et margaritum fulgens,<br />
qui arguit sapientem et aurem obedientem.<br />
<sup>13</sup> Sicut frigus nivis in die messis,<br />
ita legatus fidelis ei qui misit eum :<br />
animam ipsius requiescere facit.<br />
<sup>14</sup> Nubes, et ventus, et pluviæ non sequentes,<br />
vir gloriosus et promissa non complens.<br />
<sup>15</sup> Patientia lenietur princeps,<br />
et lingua mollis confringet duritiam.</p>
<p><sup>16</sup> Mel invenisti : comede quod sufficit tibi,<br />
ne forte satiatus evomas illud.<br />
<sup>17</sup> Subtrahe pedem tuum de domo proximi tui,<br />
nequando satiatus oderit te.<br />
<sup>18</sup> Jaculum, et gladius, et sagitta acuta,<br />
homo qui loquitur contra proximum suum falsum testimonium.<br />
<sup>19</sup> Dens putridus, et pes lassus,<br />
qui sperat super infideli in die angustiæ,<br />
<sup>20</sup> et amittit pallium in die frigoris.<br />
Acetum in nitro,<br />
qui cantat carmina cordi pessimo.<br />
Sicut tinea vestimento, et vermis ligno,<br />
ita tristitia viri nocet cordi.<br />
<sup>21</sup> Si esurierit inimicus tuus, ciba illum ;<br />
si sitierit, da ei aquam bibere :<br />
<sup>22</sup> prunas enim congregabis super caput ejus,<br />
et Dominus reddet tibi.<br />
<sup>23</sup> Ventus aquilo dissipat pluvias,<br />
et facies tristis linguam detrahentem.<br />
<sup>24</sup> Melius est sedere in angulo domatis<br />
quam cum muliere litigiosa et in domo communi.<br />
<sup>25</sup> Aqua frigida animæ sitienti,<br />
et nuntius bonus de terra longinqua.<br />
<sup>26</sup> Fons turbatus pede et vena corrupta,<br />
justus cadens coram impio.<br />
<sup>27</sup> Sicut qui mel multum comedit non est ei bonum,<br />
sic qui scrutator est majestatis opprimetur a gloria.<br />
<sup>28</sup> Sicut urbs patens et absque murorum ambitu,<br />
ita vir qui non potest in loquendo cohibere spiritum suum.</p>
</div>
<div id="section-689" class="section level2">
<h2>26</h2>
<p>Quomodo nix in æstate, et pluviæ in messe,<br />
sic indecens est stulto gloria.<br />
<sup>2</sup> Sicut avis ad alia transvolans, et passer quolibet vadens,<br />
sic maledictum frustra prolatum in quempiam superveniet.<br />
<sup>3</sup> Flagellum equo, et camus asino,<br />
et virga in dorso imprudentium.<br />
<sup>4</sup> Ne respondeas stulto juxta stultitiam suam,<br />
ne efficiaris ei similis.<br />
<sup>5</sup> Responde stulto juxta stultitiam suam,<br />
ne sibi sapiens esse videatur.<br />
<sup>6</sup> Claudus pedibus, et iniquitatem bibens,<br />
qui mittit verba per nuntium stultum.<br />
<sup>7</sup> Quomodo pulchras frustra habet claudus tibias,<br />
sic indecens est in ore stultorum parabola.<br />
<sup>8</sup> Sicut qui mittit lapidem in acervum Mercurii,<br />
ita qui tribuit insipienti honorem.<br />
<sup>9</sup> Quomodo si spina nascatur in manu temulenti,<br />
sic parabola in ore stultorum.<br />
<sup>10</sup> Judicium determinat causas,<br />
et qui imponit stulto silentium iras mitigat.<br />
<sup>11</sup> Sicut canis qui revertitur ad vomitum suum,<br />
sic imprudens qui iterat stultitiam suam.<br />
<sup>12</sup> Vidisti hominem sapientem sibi videri ?<br />
magis illo spem habebit insipiens.</p>
<p><sup>13</sup> Dicit piger : Leo est in via,<br />
et leæna in itineribus.<br />
<sup>14</sup> Sicut ostium vertitur in cardine suo,<br />
ita piger in lectulo suo.<br />
<sup>15</sup> Abscondit piger manum sub ascella sua,<br />
et laborat si ad os suum eam converterit.<br />
<sup>16</sup> Sapientior sibi piger videtur<br />
septem viris loquentibus sententias.</p>
<p><sup>17</sup> Sicut qui apprehendit auribus canem,<br />
sic qui transit impatiens et commiscetur rixæ alterius.<br />
<sup>18</sup> Sicut noxius est qui mittit sagittas et lanceas in mortem,<br />
<sup>19</sup> ita vir fraudulenter nocet amico suo,<br />
et cum fuerit deprehensus dicit : Ludens feci.<br />
<sup>20</sup> Cum defecerint ligna extinguetur ignis,<br />
et susurrone subtracto, jurgia conquiescent.<br />
<sup>21</sup> Sicut carbones ad prunas, et ligna ad ignem,<br />
sic homo iracundus suscitat rixas.<br />
<sup>22</sup> Verba susurronis quasi simplicia,<br />
et ipsa perveniunt ad intima ventris.<br />
<sup>23</sup> Quomodo si argento sordido ornare velis vas fictile,<br />
sic labia tumentia cum pessimo corde sociata.<br />
<sup>24</sup> Labiis suis intelligitur inimicus,<br />
cum in corde tractaverit dolos.<br />
<sup>25</sup> Quando submiserit vocem suam, ne credideris ei,<br />
quoniam septem nequitiæ sunt in corde illius.<br />
<sup>26</sup> Qui operit odium fraudulenter,<br />
revelabitur malitia ejus in consilio.<br />
<sup>27</sup> Qui fodit foveam incidet in eam,<br />
et qui volvit lapidem revertetur ad eum.<br />
<sup>28</sup> Lingua fallax non amat veritatem,<br />
et os lubricum operatur ruinas.</p>
</div>
<div id="section-690" class="section level2">
<h2>27</h2>
<p>Ne glorieris in crastinum,<br />
ignorans quid superventura pariat dies.<br />
<sup>2</sup> Laudet te alienus, et non os tuum ;<br />
extraneus, et non labia tua.<br />
<sup>3</sup> Grave est saxum, et onerosa arena,<br />
sed ira stulti utroque gravior.<br />
<sup>4</sup> Ira non habet misericordiam nec erumpens furor,<br />
et impetum concitati ferre quis poterit ?<br />
<sup>5</sup> Melior est manifesta correptio<br />
quam amor absconditus.<br />
<sup>6</sup> Meliora sunt vulnera diligentis<br />
quam fraudulenta oscula odientis.<br />
<sup>7</sup> Anima saturata calcabit favum,<br />
et anima esuriens etiam amarum pro dulci sumet.<br />
<sup>8</sup> Sicut avis transmigrans de nido suo,<br />
sic vir qui derelinquit locum suum.<br />
<sup>9</sup> Unguento et variis odoribus delectatur cor,<br />
et bonis amici consiliis anima dulcoratur.</p>
<p><sup>10</sup> Amicum tuum et amicum patris tui ne dimiseris,<br />
et domum fratris tui ne ingrediaris in die afflictionis tuæ.<br />
Melior est vicinus juxta<br />
quam frater procul.<br />
<sup>11</sup> Stude sapientiæ, fili mi, et lætifica cor meum,<br />
ut possis exprobranti respondere sermonem.<br />
<sup>12</sup> Astutus videns malum, absconditus est :<br />
parvuli transeuntes sustinuerunt dispendia.<br />
<sup>13</sup> Tolle vestimentum ejus qui spopondit pro extraneo,<br />
et pro alienis aufer ei pignus.<br />
<sup>14</sup> Qui benedicit proximo suo voce grandi,<br />
de nocte consurgens maledicenti similis erit.<br />
<sup>15</sup> Tecta perstillantia in die frigoris<br />
et litigiosa mulier comparantur.<br />
<sup>16</sup> Qui retinet eam quasi qui ventum teneat,<br />
et oleum dexteræ suæ vocabit.<br />
<sup>17</sup> Ferrum ferro exacuitur,<br />
et homo exacuit faciem amici sui.<br />
<sup>18</sup> Qui servat ficum comedet fructus ejus,<br />
et qui custos est domini sui glorificabitur.<br />
<sup>19</sup> Quomodo in aquis resplendent vultus prospicientium,<br />
sic corda hominum manifesta sunt prudentibus.<br />
<sup>20</sup> Infernus et perditio numquam implentur :<br />
similiter et oculi hominum insatiabiles.<br />
<sup>21</sup> Quomodo probatur in conflatorio argentum et in fornace aurum,<br />
sic probatur homo ore laudantis.<br />
Cor iniqui inquirit mala,<br />
cor autem rectum inquirit scientiam.<br />
<sup>22</sup> Si contuderis stultum in pila<br />
quasi ptisanas feriente desuper pilo,<br />
non auferetur ab eo stultitia ejus.</p>
<p><sup>23</sup> Diligenter agnosce vultum pecoris tui,<br />
tuosque greges considera :<br />
<sup>24</sup> non enim habebis jugiter potestatem,<br />
sed corona tribuetur in generationem et generationem.<br />
<sup>25</sup> Aperta sunt prata, et apparuerunt herbæ virentes,<br />
et collecta sunt fœna de montibus.<br />
<sup>26</sup> Agni ad vestimentum tuum,<br />
et hædi ad agri pretium.<br />
<sup>27</sup> Sufficiat tibi lac caprarum in cibos tuos,<br />
et in necessaria domus tuæ, et ad victum ancillis tuis.</p>
</div>
<div id="section-691" class="section level2">
<h2>28</h2>
<p>Fugit impius nemine persequente ;<br />
justus autem, quasi leo confidens, absque terrore erit.<br />
<sup>2</sup> Propter peccata terræ multi principes ejus ;<br />
et propter hominis sapientiam, et horum scientiam quæ dicuntur,<br />
vita ducis longior erit.<br />
<sup>3</sup> Vir pauper calumnians pauperes<br />
similis est imbri vehementi in quo paratur fames.</p>
<p><sup>4</sup> Qui derelinquunt legem laudant impium ;<br />
qui custodiunt, succenduntur contra eum.<br />
<sup>5</sup> Viri mali non cogitant judicium ;<br />
qui autem inquirunt Dominum animadvertunt omnia.<br />
<sup>6</sup> Melior est pauper ambulans in simplicitate sua<br />
quam dives in pravis itineribus.<br />
<sup>7</sup> Qui custodit legem filius sapiens est ;<br />
qui autem comessatores pascit confundit patrem suum.<br />
<sup>8</sup> Qui coacervat divitias usuris et fœnore,<br />
liberali in pauperes congregat eas.<br />
<sup>9</sup> Qui declinat aures suas ne audiat legem,<br />
oratio ejus erit execrabilis.<br />
<sup>10</sup> Qui decipit justos in via mala, in interitu suo corruet,<br />
et simplices possidebunt bona ejus.<br />
<sup>11</sup> Sapiens sibi videtur vir dives ;<br />
pauper autem prudens scrutabitur eum.<br />
<sup>12</sup> In exsultatione justorum multa gloria est ;<br />
regnantibus impiis, ruinæ hominum.<br />
<sup>13</sup> Qui abscondit scelera sua non dirigetur ;<br />
qui autem confessus fuerit et reliquerit ea, misericordiam consequetur.<br />
<sup>14</sup> Beatus homo qui semper est pavidus ;<br />
qui vero mentis est duræ corruet in malum.<br />
<sup>15</sup> Leo rugiens et ursus esuriens,<br />
princeps impius super populum pauperem.<br />
<sup>16</sup> Dux indigens prudentia multos opprimet per calumniam ;<br />
qui autem odit avaritiam, longi fient dies ejus.<br />
<sup>17</sup> Hominem qui calumniatur animæ sanguinem,<br />
si usque ad lacum fugerit, nemo sustinet.<br />
<sup>18</sup> Qui ambulat simpliciter salvus erit ;<br />
qui perversis graditur viis concidet semel.<br />
<sup>19</sup> Qui operatur terram suam satiabitur panibus ;<br />
qui autem sectatur otium replebitur egestate.</p>
<p><sup>20</sup> Vir fidelis multum laudabitur ;<br />
qui autem festinat ditari non erit innocens.<br />
<sup>21</sup> Qui cognoscit in judicio faciem non bene facit ;<br />
iste et pro buccella panis deserit veritatem.<br />
<sup>22</sup> Vir qui festinat ditari, et aliis invidet,<br />
ignorat quod egestas superveniet ei.<br />
<sup>23</sup> Qui corripit hominem gratiam postea inveniet apud eum,<br />
magis quam ille qui per linguæ blandimenta decipit.<br />
<sup>24</sup> Qui subtrahit aliquid a patre suo et a matre,<br />
et dicit hoc non esse peccatum,<br />
particeps homicidæ est.<br />
<sup>25</sup> Qui se jactat et dilatat, jurgia concitat ;<br />
qui vero sperat in Domino sanabitur.<br />
<sup>26</sup> Qui confidit in corde suo stultus est ;<br />
qui autem graditur sapienter, ipse salvabitur.<br />
<sup>27</sup> Qui dat pauperi non indigebit ;<br />
qui despicit deprecantem sustinebit penuriam.<br />
<sup>28</sup> Cum surrexerint impii, abscondentur homines ;<br />
cum illi perierint, multiplicabuntur justi.</p>
</div>
<div id="section-692" class="section level2">
<h2>29</h2>
<p>Viro qui corripientem dura cervice contemnit,<br />
repentinus ei superveniet interitus,<br />
et eum sanitas non sequetur.<br />
<sup>2</sup> In multiplicatione justorum lætabitur vulgus ;<br />
cum impii sumpserint principatum, gemet populus.<br />
<sup>3</sup> Vir qui amat sapientiam lætificat patrem suum ;<br />
qui autem nutrit scorta perdet substantiam.<br />
<sup>4</sup> Rex justus erigit terram ;<br />
vir avarus destruet eam.<br />
<sup>5</sup> Homo qui blandis fictisque sermonibus loquitur amico suo<br />
rete expandit gressibus ejus.<br />
<sup>6</sup> Peccantem virum iniquum involvet laqueus,<br />
et justus laudabit atque gaudebit.<br />
<sup>7</sup> Novit justus causam pauperum ;<br />
impius ignorat scientiam.<br />
<sup>8</sup> Homines pestilentes dissipant civitatem ;<br />
sapientes vero avertunt furorem.<br />
<sup>9</sup> Vir sapiens si cum stulto contenderit,<br />
sive irascatur, sive rideat, non inveniet requiem.<br />
<sup>10</sup> Viri sanguinum oderunt simplicem ;<br />
justi autem quærunt animam ejus.<br />
<sup>11</sup> Totum spiritum suum profert stultus ;<br />
sapiens differt, et reservat in posterum.<br />
<sup>12</sup> Princeps qui libenter audit verba mendacii,<br />
omnes ministros habet impios.<br />
<sup>13</sup> Pauper et creditor obviaverunt sibi :<br />
utriusque illuminator est Dominus.<br />
<sup>14</sup> Rex qui judicat in veritate pauperes,<br />
thronus ejus in æternum firmabitur.</p>
<p><sup>15</sup> Virga atque correptio tribuit sapientiam ;<br />
puer autem qui dimittitur voluntati suæ confundit matrem suam.<br />
<sup>16</sup> In multiplicatione impiorum multiplicabuntur scelera,<br />
et justi ruinas eorum videbunt.<br />
<sup>17</sup> Erudi filium tuum, et refrigerabit te,<br />
et dabit delicias animæ tuæ.<br />
<sup>18</sup> Cum prophetia defecerit, dissipabitur populus ;<br />
qui vero custodit legem beatus est.<br />
<sup>19</sup> Servus verbis non potest erudiri,<br />
quia quod dicis intelligit, et respondere contemnit.<br />
<sup>20</sup> Vidisti hominem velocem ad loquendum ?<br />
stultitia magis speranda est quam illius correptio.<br />
<sup>21</sup> Qui delicate a pueritia nutrit servum suum<br />
postea sentiet eum contumacem.</p>
<p><sup>22</sup> Vir iracundus provocat rixas,<br />
et qui ad indignandum facilis est erit ad peccandum proclivior.<br />
<sup>23</sup> Superbum sequitur humilitas,<br />
et humilem spiritu suscipiet gloria.<br />
<sup>24</sup> Qui cum fure participat odit animam suam ;<br />
adjurantem audit, et non indicat.<br />
<sup>25</sup> Qui timet hominem cito corruet ;<br />
qui sperat in Domino sublevabitur.<br />
<sup>26</sup> Multi requirunt faciem principis,<br />
et judicium a Domino egreditur singulorum.<br />
<sup>27</sup> Abominantur justi virum impium,<br />
et abominantur impii eos qui in recta sunt via.<br />
Verbum custodiens filius<br />
extra perditionem erit.</p>
</div>
<div id="section-693" class="section level2">
<h2>30</h2>
<p>Verba Congregantis, filii Vomentis. Visio quam locutus est vir cum quo est Deus, et qui Deo secum morante confortatus, ait :</p>
<p><sup>2</sup> Stultissimus sum virorum,<br />
et sapientia hominum non est mecum.<br />
<sup>3</sup> Non didici sapientiam,<br />
et non novi scientiam sanctorum.<br />
<sup>4</sup> Quis ascendit in cælum, atque descendit ?<br />
quis continuit spiritum in manibus suis ?<br />
quis colligavit aquas quasi in vestimento ?<br />
quis suscitavit omnes terminos terræ ?<br />
quod nomen est ejus, et quod nomen filii ejus, si nosti ?<br />
<sup>5</sup> Omnis sermo Dei ignitus :<br />
clypeus est sperantibus in se.<br />
<sup>6</sup> Ne addas quidquam verbis illius,<br />
et arguaris, inveniarisque mendax.<br />
<sup>7</sup> Duo rogavi te :<br />
ne deneges mihi antequam moriar :<br />
<sup>8</sup> vanitatem et verba mendacia longe fac a me ;<br />
mendicitatem et divitias ne dederis mihi :<br />
tribue tantum victui meo necessaria,<br />
<sup>9</sup> ne forte satiatus illiciar ad negandum,<br />
et dicam : Quis est Dominus ?<br />
aut egestate compulsus, furer,<br />
et perjurem nomen Dei mei.<br />
<sup>10</sup> Ne accuses servum ad dominum suum,<br />
ne forte maledicat tibi, et corruas.</p>
<p><sup>11</sup> Generatio quæ patri suo maledicit,<br />
et quæ matri suæ non benedicit ;<br />
<sup>12</sup> generatio quæ sibi munda videtur,<br />
et tamen non est lota a sordibus suis ;<br />
<sup>13</sup> generatio cujus excelsi sunt oculi,<br />
et palpebræ ejus in alta surrectæ ;<br />
<sup>14</sup> generatio quæ pro dentibus gladios habet,<br />
et commandit molaribus suis,<br />
ut comedat inopes de terra,<br />
et pauperes ex hominibus.<br />
<sup>15</sup> Sanguisugæ duæ sunt filiæ,<br />
dicentes : Affer, affer.<br />
Tria sunt insaturabilia,<br />
et quartum quod numquam dicit : Sufficit.<br />
<sup>16</sup> Infernus, et os vulvæ,<br />
et terra quæ non satiatur aqua :<br />
ignis vero numquam dicit : Sufficit.<br />
<sup>17</sup> Oculum qui subsannat patrem,<br />
et qui despicit partum matris suæ,<br />
effodiant eum corvi de torrentibus,<br />
et comedant eum filii aquilæ !</p>
<p><sup>18</sup> Tria sunt difficilia mihi,<br />
et quartum penitus ignoro :<br />
<sup>19</sup> viam aquilæ in cælo,<br />
viam colubri super petram,<br />
viam navis in medio mari,<br />
et viam viri in adolescentia.<br />
<sup>20</sup> Talis est et via mulieris adulteræ,<br />
quæ comedit, et tergens os suum<br />
dicit : Non sum operata malum.<br />
<sup>21</sup> Per tria movetur terra,<br />
et quartum non potest sustinere :<br />
<sup>22</sup> per servum, cum regnaverit ;<br />
per stultum, cum saturatus fuerit cibo ;<br />
<sup>23</sup> per odiosam mulierem, cum in matrimonio fuerit assumpta ;<br />
et per ancillam, cum fuerit hæres dominæ suæ.</p>
<p><sup>24</sup> Quatuor sunt minima terræ,<br />
et ipsa sunt sapientiora sapientibus :<br />
<sup>25</sup> formicæ, populus infirmus,<br />
qui præparat in messe cibum sibi ;<br />
<sup>26</sup> lepusculus, plebs invalida,<br />
qui collocat in petra cubile suum ;<br />
<sup>27</sup> regem locusta non habet,<br />
et egreditur universa per turmas suas ;<br />
<sup>28</sup> stellio manibus nititur,<br />
et moratur in ædibus regis.<br />
<sup>29</sup> Tria sunt quæ bene gradiuntur,<br />
et quartum quod incedit feliciter :<br />
<sup>30</sup> leo, fortissimus bestiarum,<br />
ad nullius pavebit occursum ;<br />
<sup>31</sup> gallus succinctus lumbos ;<br />
et aries ; nec est rex, qui resistat ei.<br />
<sup>32</sup> Est qui stultus apparuit postquam elevatus est in sublime ;<br />
si enim intellexisset, ori suo imposuisset manum.<br />
<sup>33</sup> Qui autem fortiter premit ubera ad eliciendum lac exprimit butyrum ;<br />
et qui vehementer emungit elicit sanguinem ;<br />
et qui provocat iras producit discordias.</p>
</div>
<div id="section-694" class="section level2">
<h2>31</h2>
<p>Verba Lamuelis regis. Visio qua erudivit eum mater sua.</p>
<p><sup>2</sup> Quid, dilecte mi ? quid, dilecte uteri mei ?<br />
quid, dilecte votorum meorum ?<br />
<sup>3</sup> Ne dederis mulieribus substantiam tuam,<br />
et divitias tuas ad delendos reges.<br />
<sup>4</sup> Noli regibus, o Lamuel, noli regibus dare vinum,<br />
quia nullum secretum est ubi regnat ebrietas ;<br />
<sup>5</sup> et ne forte bibant, et obliviscantur judiciorum,<br />
et mutent causam filiorum pauperis.<br />
<sup>6</sup> Date siceram mœrentibus,<br />
et vinum his qui amaro sunt animo.<br />
<sup>7</sup> Bibant, et obliviscantur egestatis suæ,<br />
et doloris sui non recordentur amplius.<br />
<sup>8</sup> Aperi os tuum muto,<br />
et causis omnium filiorum qui pertranseunt.<br />
<sup>9</sup> Aperi os tuum, decerne quod justum est,<br />
et judica inopem et pauperem.</p>
<p><sup>10</sup> Mulierem fortem quis inveniet ?<br />
procul et de ultimis finibus pretium ejus.<br />
<sup>11</sup> Confidit in ea cor viri sui,<br />
et spoliis non indigebit.<br />
<sup>12</sup> Reddet ei bonum, et non malum,<br />
omnibus diebus vitæ suæ.<br />
<sup>13</sup> Quæsivit lanam et linum,<br />
et operata est consilio manuum suarum.<br />
<sup>14</sup> Facta est quasi navis institoris,<br />
de longe portans panem suum.<br />
<sup>15</sup> Et de nocte surrexit,<br />
deditque prædam domesticis suis,<br />
et cibaria ancillis suis.<br />
<sup>16</sup> Consideravit agrum, et emit eum ;<br />
de fructu manuum suarum plantavit vineam.<br />
<sup>17</sup> Accinxit fortitudine lumbos suos,<br />
et roboravit brachium suum.<br />
<sup>18</sup> Gustavit, et vidit quia bona est negotiatio ejus ;<br />
non extinguetur in nocte lucerna ejus.<br />
<sup>19</sup> Manum suam misit ad fortia,<br />
et digiti ejus apprehenderunt fusum.<br />
<sup>20</sup> Manum suam aperuit inopi,<br />
et palmas suas extendit ad pauperem.<br />
<sup>21</sup> Non timebit domui suæ a frigoribus nivis ;<br />
omnes enim domestici ejus vestiti sunt duplicibus.<br />
<sup>22</sup> Stragulatam vestem fecit sibi ;<br />
byssus et purpura indumentum ejus.<br />
<sup>23</sup> Nobilis in portis vir ejus,<br />
quando sederit cum senatoribus terræ.<br />
<sup>24</sup> Sindonem fecit, et vendidit,<br />
et cingulum tradidit Chananæo.<br />
<sup>25</sup> Fortitudo et decor indumentum ejus,<br />
et ridebit in die novissimo.<br />
<sup>26</sup> Os suum aperuit sapientiæ,<br />
et lex clementiæ in lingua ejus.<br />
<sup>27</sup> Consideravit semitas domus suæ,<br />
et panem otiosa non comedit.<br />
<sup>28</sup> Surrexerunt filii ejus, et beatissimam prædicaverunt ;<br />
vir ejus, et laudavit eam.<br />
<sup>29</sup> Multæ filiæ congregaverunt divitias ;<br />
tu supergressa es universas.<br />
<sup>30</sup> Fallax gratia, et vana est pulchritudo :<br />
mulier timens Dominum, ipsa laudabitur.<br />
<sup>31</sup> Date ei de fructu manuum suarum,<br />
et laudent eam in portis opera ejus.</p>
</div>
</div>
</body>
</html>

