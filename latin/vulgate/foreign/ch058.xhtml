<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Actus_Apostolorum" class="section level1">
<h1>Actus Apostolorum</h1>
<div id="section-1163" class="section level2">
<h2>1</h2>
<p>Primum quidem sermonem feci de omnibus, o Theophile, quæ cœpit Jesus facere et docere <sup>2</sup> usque in diem qua præcipiens Apostolis per Spiritum Sanctum, quos elegit, assumptus est : <sup>3</sup> quibus et præbuit seipsum vivum post passionem suam in multis argumentis, per dies quadraginta apparens eis, et loquens de regno Dei.</p>
<p><sup>4</sup> Et convescens, præcepit eis ab Jerosolymis ne discederent, sed exspectarent promissionem Patris, quam audistis (inquit) per os meum : <sup>5</sup> quia Joannes quidem baptizavit aqua, vos autem baptizabimini Spiritu Sancto non post multos hos dies. <sup>6</sup> Igitur qui convenerant, interrogabant eum, dicentes : Domine, si in tempore hoc restitues regnum Israël ? <sup>7</sup> Dixit autem eis : Non est vestrum nosse tempora vel momenta quæ Pater posuit in sua potestate : <sup>8</sup> sed accipietis virtutem supervenientis Spiritus Sancti in vos, et eritis mihi testes in Jerusalem, et in omni Judæa, et Samaria, et usque ad ultimum terræ.</p>
<p><sup>9</sup> Et cum hæc dixisset, videntibus illis, elevatus est : et nubes suscepit eum ab oculis eorum. <sup>10</sup> Cumque intuerentur in cælum euntem illum, ecce duo viri astiterunt juxta illos in vestibus albis, <sup>11</sup> qui et dixerunt : Viri Galilæi, quid statis aspicientes in cælum ? Hic Jesus, qui assumptus est a vobis in cælum, sic veniet quemadmodum vidistis eum euntem in cælum.</p>
<p><sup>12</sup> Tunc reversi sunt Jerosolymam a monte qui vocatur Oliveti, qui est juxta Jerusalem, sabbati habens iter. <sup>13</sup> Et cum introissent in cœnaculum, ascenderunt ubi manebant Petrus, et Joannes, Jacobus, et Andreas, Philippus, et Thomas, Bartholomæus, et Matthæus, Jacobus Alphæi, et Simon Zelotes, et Judas Jacobi. <sup>14</sup> Hi omnes erant perseverantes unanimiter in oratione cum mulieribus, et Maria matre Jesu, et fratribus ejus.</p>
<p><sup>15</sup> In diebus illis, exsurgens Petrus in medio fratrum, dixit (erat autem turba hominum simul, fere centum viginti) : <sup>16</sup> Viri fratres, oportet impleri Scripturam quam prædixit Spiritus Sanctus per os David de Juda, qui fuit dux eorum qui comprehenderunt Jesum : <sup>17</sup> qui connumeratus erat in nobis, et sortitus est sortem ministerii hujus. <sup>18</sup> Et hic quidem possedit agrum de mercede iniquitatis, et suspensus crepuit medius : et diffusa sunt omnia viscera ejus. <sup>19</sup> Et notum factum est omnibus habitantibus Jerusalem, ita ut appellaretur ager ille, lingua eorum, Haceldama, hoc est, ager sanguinis. <sup>20</sup> Scriptum est enim in libro Psalmorum : Fiat commoratio eorum deserta, et non sit qui inhabitet in ea : et episcopatum ejus accipiat alter. <sup>21</sup> Oportet ergo ex his viris qui nobiscum sunt congregati in omni tempore quo intravit et exivit inter nos Dominus Jesus, <sup>22</sup> incipiens a baptismate Joannis usque in diem qua assumptus est a nobis, testem resurrectionis ejus nobiscum fieri unum ex istis. <sup>23</sup> Et statuerunt duos, Joseph, qui vocabatur Barsabas, qui cognominatus est Justus, et Mathiam. <sup>24</sup> Et orantes dixerunt : Tu Domine, qui corda nosti omnium, ostende quem elegeris ex his duobus unum, <sup>25</sup> accipere locum ministerii hujus et apostolatus, de quo prævaricatus est Judas ut abiret in locum suum. <sup>26</sup> Et dederunt sortes eis, et cecidit sors super Mathiam : et annumeratus est cum undecim Apostolis.</p>
</div>
<div id="section-1164" class="section level2">
<h2>2</h2>
<p>Et cum complerentur dies Pentecostes, erant omnes pariter in eodem loco : <sup>2</sup> et factus est repente de cælo sonus, tamquam advenientis spiritus vehementis, et replevit totam domum ubi erant sedentes. <sup>3</sup> Et apparuerunt illis dispertitæ linguæ tamquam ignis, seditque supra singulos eorum : <sup>4</sup> et repleti sunt omnes Spiritu Sancto, et cœperunt loqui variis linguis, prout Spiritus Sanctus dabat eloqui illis. <sup>5</sup> Erant autem in Jerusalem habitantes Judæi, viri religiosi ex omni natione quæ sub cælo est. <sup>6</sup> Facta autem hac voce, convenit multitudo, et mente confusa est, quoniam audiebat unusquisque lingua sua illos loquentes. <sup>7</sup> Stupebant autem omnes, et mirabantur, dicentes : Nonne ecce omnes isti qui loquuntur, Galilæi sunt ? <sup>8</sup> et quomodo nos audivimus unusquisque linguam nostram in qua nati sumus ? <sup>9</sup> Parthi, et Medi, et Ælamitæ, et qui habitant Mesopotamiam, Judæam, et Cappadociam, Pontum, et Asiam, <sup>10</sup> Phrygiam, et Pamphyliam, Ægyptum, et partes Libyæ quæ est circa Cyrenen : et advenæ Romani, <sup>11</sup> Judæi quoque, et Proselyti, Cretes, et Arabes : audivimus eos loquentes nostris linguis magnalia Dei. <sup>12</sup> Stupebant autem omnes, et mirabantur ad invicem, dicentes : Quidnam vult hoc esse ? <sup>13</sup> Alii autem irridentes dicebant : Quia musto pleni sunt isti.</p>
<p><sup>14</sup> Stans autem Petrus cum undecim, levavit vocem suam, et locutus est eis : Viri Judæi, et qui habitatis Jerusalem universi, hoc vobis notum sit, et auribus percipite verba mea. <sup>15</sup> Non enim, sicut vos æstimatis, hi ebrii sunt, cum sit hora diei tertia : <sup>16</sup> sed hoc est quod dictum est per prophetam Joël :</p>
<p><sup>17</sup> Et erit in novissimis diebus, dicit Dominus,<br />
effundam de Spiritu meo super omnem carnem :<br />
et prophetabunt filii vestri et filiæ vestræ,<br />
et juvenes vestri visiones videbunt,<br />
et seniores vestri somnia somniabunt.<br />
<sup>18</sup> Et quidem super servos meos, et super ancillas meas,<br />
in diebus illis effundam de Spiritu meo,<br />
et prophetabunt :<br />
<sup>19</sup> et dabo prodigia in cælo sursum,<br />
et signa in terra deorsum, sanguinem, et ignem, et vaporem fumi :<br />
<sup>20</sup> sol convertetur in tenebras,<br />
et luna in sanguinem,<br />
antequam veniat dies Domini magnus et manifestus.<br />
<sup>21</sup> Et erit : omnis quicumque invocaverit nomen Domini, salvus erit.</p>
<p><sup>22</sup> Viri Israëlitæ, audite verba hæc : Jesum Nazarenum, virum approbatum a Deo in vobis, virtutibus, et prodigiis, et signis, quæ fecit Deus per illum in medio vestri, sicut et vos scitis : <sup>23</sup> hunc, definito consilio et præscientia Dei traditum, per manus iniquorum affligentes interemistis : <sup>24</sup> quem Deus suscitavit, solutis doloribus inferni, juxta quod impossibile erat teneri illum ab eo. <sup>25</sup> David enim dicit in eum : Providebam Dominum in conspectu meo semper :<br />
quoniam a dextris est mihi, ne commovear :<br />
<sup>26</sup> propter hoc lætatum est cor meum, et exsultavit lingua mea,<br />
insuper et caro mea requiescet in spe :<br />
<sup>27</sup> quoniam non derelinques animam meam in inferno,<br />
nec dabis sanctum tuum videre corruptionem.<br />
<sup>28</sup> Notas mihi fecisti vias vitæ :<br />
et replebis me jucunditate cum facie tua.</p>
<p><sup>29</sup> Viri fratres, liceat audenter dicere ad vos de patriarcha David, quoniam defunctus est, et sepultus : et sepulchrum ejus est apud nos usque in hodiernum diem. <sup>30</sup> Propheta igitur cum esset, et sciret quia jurejurando jurasset illi Deus de fructu lumbi ejus sedere super sedem ejus : <sup>31</sup> providens locutus est de resurrectione Christi, quia neque derelictus est in inferno, neque caro ejus vidit corruptionem. <sup>32</sup> Hunc Jesum resuscitavit Deus, cujus omnes nos testes sumus. <sup>33</sup> Dextera igitur Dei exaltatus, et promissione Spiritus Sancti accepta a Patre, effudit hunc, quem vos videtis et auditis. <sup>34</sup> Non enim David ascendit in cælum : dixit autem ipse : Dixit Dominus Domino meo :<br />
Sede a dextris meis,<br />
<sup>35</sup> donec ponam inimicos tuos<br />
scabellum pedum tuorum.</p>
<p><sup>36</sup> Certissime sciat ergo omnis domus Israël, quia et Dominum eum et Christum fecit Deus hunc Jesum, quem vos crucifixistis.</p>
<p><sup>37</sup> His autem auditis, compuncti sunt corde, et dixerunt ad Petrum et ad reliquos Apostolos : Quid faciemus, viri fratres ? <sup>38</sup> Petrus vero ad illos : Pœnitentiam, inquit, agite, et baptizetur unusquisque vestrum in nomine Jesu Christi in remissionem peccatorum vestrorum : et accipietis donum Spiritus Sancti. <sup>39</sup> Vobis enim est repromissio, et filiis vestris, et omnibus qui longe sunt, quoscumque advocaverit Dominus Deus noster. <sup>40</sup> Aliis etiam verbis plurimis testificatus est, et exhortabatur eos, dicens : Salvamini a generatione ista prava. <sup>41</sup> Qui ergo receperunt sermonem ejus, baptizati sunt : et appositæ sunt in die illa animæ circiter tria millia.</p>
<p><sup>42</sup> Erant autem perseverantes in doctrina Apostolorum, et communicatione fractionis panis, et orationibus. <sup>43</sup> Fiebat autem omni animæ timor : multa quoque prodigia et signa per Apostolos in Jerusalem fiebant, et metus erat magnus in universis. <sup>44</sup> Omnes etiam qui credebant, erant pariter, et habebant omnia communia. <sup>45</sup> Possessiones et substantias vendebant, et dividebant illa omnibus, prout cuique opus erat. <sup>46</sup> Quotidie quoque perdurantes unanimiter in templo, et frangentes circa domos panem, sumebant cibum cum exsultatione et simplicitate cordis, <sup>47</sup> collaudantes Deum et habentes gratiam ad omnem plebem. Dominus autem augebat qui salvi fierent quotidie in idipsum.</p>
</div>
<div id="section-1165" class="section level2">
<h2>3</h2>
<p>Petrus autem et Joannes ascendebant in templum ad horam orationis nonam. <sup>2</sup> Et quidam vir, qui erat claudus ex utero matris suæ, bajulabatur : quem ponebant quotidie ad portam templi, quæ dicitur Speciosa, ut peteret eleemosynam ab introëuntibus in templum. <sup>3</sup> Is cum vidisset Petrum et Joannem incipientes introire in templum, rogabat ut eleemosynam acciperet. <sup>4</sup> Intuens autem in eum Petrus cum Joanne, dixit : Respice in nos. <sup>5</sup> At ille intendebat in eos, sperans se aliquid accepturum ab eis. <sup>6</sup> Petrus autem dixit : Argentum et aurum non est mihi : quod autem habeo, hoc tibi do : in nomine Jesu Christi Nazareni surge, et ambula. <sup>7</sup> Et apprehensa manu ejus dextera, allevavit eum, et protinus consolidatæ sunt bases ejus et plantæ. <sup>8</sup> Et exiliens stetit, et ambulabat : et intravit cum illis in templum ambulans, et exiliens, et laudans Deum. <sup>9</sup> Et vidit omnis populus eum ambulantem et laudantem Deum. <sup>10</sup> Cognoscebant autem illum, quod ipse erat qui ad eleemosynam sedebat ad Speciosam portam templi : et impleti sunt stupore et extasi in eo quod contigerat illi. <sup>11</sup> Cum teneret autem Petrum et Joannem, cucurrit omnis populus ad eos ad porticum quæ appellatur Salomonis, stupentes.</p>
<p><sup>12</sup> Videns autem Petrus, respondit ad populum : Viri Israëlitæ, quid miramini in hoc, aut nos quid intuemini, quasi nostra virtute aut potestate fecerimus hunc ambulare ? <sup>13</sup> Deus Abraham, et Deus Isaac, et Deus Jacob, Deus patrum nostrorum glorificavit filium suum Jesum, quem vos quidem tradidistis, et negastis ante faciem Pilati, judicante illo dimitti. <sup>14</sup> Vos autem sanctum et justum negastis, et petistis virum homicidam donari vobis : <sup>15</sup> auctorem vero vitæ interfecistis, quem Deus suscitavit a mortuis, cujus nos testes sumus. <sup>16</sup> Et in fide nominis ejus, hunc quem vos vidistis et nostis, confirmavit nomen ejus : et fides, quæ per eum est, dedit integram sanitatem istam in conspectu omnium vestrum. <sup>17</sup> Et nunc, fratres, scio quia per ignorantiam fecistis, sicut et principes vestri. <sup>18</sup> Deus autem, quæ prænuntiavit per os omnium prophetarum, pati Christum suum, sic implevit. <sup>19</sup> Pœnitemini igitur et convertimini, ut deleantur peccata vestra : <sup>20</sup> ut cum venerint tempora refrigerii a conspectu Domini, et miserit eum qui prædicatus est vobis, Jesum Christum, <sup>21</sup> quem oportet quidem cælum suscipere usque in tempora restitutionis omnium quæ locutus est Deus per os sanctorum suorum a sæculo prophetarum. <sup>22</sup> Moyses quidem dixit : Quoniam prophetam suscitabit vobis Dominus Deus vester de fratribus vestris, tamquam me : ipsum audietis juxta omnia quæcumque locutus fuerit vobis. <sup>23</sup> Erit autem : omnis anima quæ non audierit prophetam illum, exterminabitur de plebe. <sup>24</sup> Et omnes prophetæ, a Samuel et deinceps, qui locuti sunt, annuntiaverunt dies istos. <sup>25</sup> Vos estis filii prophetarum, et testamenti quod disposuit Deus ad patres nostros, dicens ad Abraham : Et in semine tuo benedicentur omnes familiæ terræ. <sup>26</sup> Vobis primum Deus suscitans filium suum, misit eum benedicentem vobis : ut convertat se unusquisque a nequitia sua.</p>
</div>
<div id="section-1166" class="section level2">
<h2>4</h2>
<p>Loquentibus autem illis ad populum, supervenerunt sacerdotes, et magistratus templi, et sadducæi, <sup>2</sup> dolentes quod docerent populum, et annuntiarent in Jesu resurrectionem ex mortuis : <sup>3</sup> et injecerunt in eos manus, et posuerunt eos in custodiam in crastinum : erat enim jam vespera. <sup>4</sup> Multi autem eorum qui audierant verbum, crediderunt : et factus est numerus virorum quinque millia. <sup>5</sup> Factum est autem in crastinum, ut congregarentur principes eorum, et seniores, et scribæ, in Jerusalem : <sup>6</sup> et Annas princeps sacerdotum, et Caiphas, et Joannes, et Alexander, et quotquot erant de genere sacerdotali. <sup>7</sup> Et statuentes eos in medio, interrogabant : In qua virtute, aut in quo nomine fecistis hoc vos ?</p>
<p><sup>8</sup> Tunc repletus Spiritu Sancto Petrus, dixit ad eos : Principes populi, et seniores, audite : <sup>9</sup> si nos hodie dijudicamur in benefacto hominis infirmi, in quo iste salvus factus est, <sup>10</sup> notum sit omnibus vobis, et omni plebi Israël, quia in nomine Domini nostri Jesu Christi Nazareni, quem vos crucifixistis, quem Deus suscitavit a mortuis, in hoc iste astat coram vobis sanus. <sup>11</sup> Hic est lapis qui reprobatus est a vobis ædificantibus, qui factus est in caput anguli : <sup>12</sup> et non est in alio aliquo salus. Nec enim aliud nomen est sub cælo datum hominibus, in quo oporteat nos salvos fieri.</p>
<p><sup>13</sup> Videntes autem Petri constantiam, et Joannis, comperto quod homines essent sine litteris, et idiotæ, admirabantur, et cognoscebant eos quoniam cum Jesu fuerant : <sup>14</sup> hominem quoque videntes stantem cum eis, qui curatus fuerat, nihil poterant contradicere. <sup>15</sup> Jusserunt autem eos foras extra concilium secedere : et conferebant ad invicem, <sup>16</sup> dicentes : Quid faciemus hominibus istis ? quoniam quidem notum signum factum est per eos omnibus habitantibus Jerusalem : manifestum est, et non possumus negare. <sup>17</sup> Sed ne amplius divulgetur in populum, comminemur eis ne ultra loquantur in nomine hoc ulli hominum. <sup>18</sup> Et vocantes eos, denuntiaverunt ne omnino loquerentur neque docerent in nomine Jesu. <sup>19</sup> Petrus vero et Joannes respondentes, dixerunt ad eos : Si justum est in conspectu Dei vos potius audire quam Deum, judicate. <sup>20</sup> Non enim possumus quæ vidimus et audivimus non loqui. <sup>21</sup> At illi comminantes dimiserunt eos, non invenientes quomodo punirent eos propter populum : quia omnes clarificabant id quod factum fuerat in eo quod acciderat. <sup>22</sup> Annorum enim erat amplius quadraginta homo, in quo factum fuerat signum istud sanitatis.</p>
<p><sup>23</sup> Dimissi autem venerunt ad suos, et annuntiaverunt eis quanta ad eos principes sacerdotum et seniores dixissent. <sup>24</sup> Qui cum audissent, unanimiter levaverunt vocem ad Deum, et dixerunt : Domine, tu es qui fecisti cælum et terram, mare et omnia quæ in eis sunt : <sup>25</sup> qui Spiritu Sancto per os patris nostri David pueri tui dixisti : Quare fremuerunt gentes,<br />
et populi meditati sunt inania ?<br />
<sup>26</sup> Astiterunt reges terræ,<br />
et principes convenerunt in unum<br />
adversus Dominum, et adversus Christum ejus.</p>
<p><sup>27</sup> Convenerunt enim vere in civitate ista adversus sanctum puerum tuum Jesum, quem unxisti, Herodes et Pontius Pilatus, cum gentibus et populis Israël, <sup>28</sup> facere quæ manus tua et consilium tuum decreverunt fieri. <sup>29</sup> Et nunc, Domine, respice in minas eorum, et da servis tuis cum omni fiducia loqui verbum tuum, <sup>30</sup> in eo quod manum tuam extendas ad sanitates, et signa, et prodigia fieri per nomen sancti filii tui Jesu. <sup>31</sup> Et cum orassent, motus est locus in quo erant congregati : et repleti sunt omnes Spiritu Sancto, et loquebantur verbum Dei cum fiducia.</p>
<p><sup>32</sup> Multitudinis autem credentium erat cor unum et anima una : nec quisquam eorum quæ possidebat, aliquid suum esse dicebat, sed erant illis omnia communia. <sup>33</sup> Et virtute magna reddebant Apostoli testimonium resurrectionis Jesu Christi Domini nostri : et gratia magna erat in omnibus illis. <sup>34</sup> Neque enim quisquam egens erat inter illos. Quotquot enim possessores agrorum aut domorum erant, vendentes afferebant pretia eorum quæ vendebant, <sup>35</sup> et ponebant ante pedes Apostolorum. Dividebatur autem singulis prout cuique opus erat. <sup>36</sup> Joseph autem, qui cognominatus est Barnabas ab Apostolis (quod est interpretatum, Filius consolationis), Levites, Cyprius genere, <sup>37</sup> cum haberet agrum, vendidit eum, et attulit pretium, et posuit ante pedes Apostolorum.</p>
</div>
<div id="section-1167" class="section level2">
<h2>5</h2>
<p>Vir autem quidam nomine Ananias, cum Saphira uxore suo vendidit agrum, <sup>2</sup> et fraudavit de pretio agri, conscia uxore sua : et afferens partem quamdam, ad pedes Apostolorum posuit. <sup>3</sup> Dixit autem Petrus : Anania, cur tentavit Satanas cor tuum, mentiri te Spiritui Sancto, et fraudare de pretio agri ? <sup>4</sup> nonne manens tibi manebat, et venundatum in tua erat potestate ? quare posuisti in corde tuo hanc rem ? non es mentitus hominibus, sed Deo. <sup>5</sup> Audiens autem Ananias hæc verba, cecidit, et expiravit. Et factus est timor magnus super omnes qui audierunt. <sup>6</sup> Surgentes autem juvenes amoverunt eum, et efferentes sepelierunt. <sup>7</sup> Factum est autem quasi horarum trium spatium, et uxor ipsius, nesciens quod factum fuerat, introivit. <sup>8</sup> Dixit autem ei Petrus : Dic mihi mulier, si tanti agrum vendidistis ? At illa dixit : Etiam tanti. <sup>9</sup> Petrus autem ad eam : Quid utique convenit vobis tentare Spiritum Domini ? Ecce pedes eorum qui sepelierunt virum tuum ad ostium, et efferent te. <sup>10</sup> Confestim cecidit ante pedes ejus, et expiravit. Intrantes autem juvenes invenerunt illam mortuam : et extulerunt, et sepelierunt ad virum suum. <sup>11</sup> Et factus est timor magnus in universa ecclesia, et in omnes qui audierunt hæc.</p>
<p><sup>12</sup> Per manus autem Apostolorum fiebant signa et prodigia multa in plebe. Et erant unanimiter omnes in porticu Salomonis. <sup>13</sup> Ceterorum autem nemo audebat se conjungere illis : sed magnificabat eos populus. <sup>14</sup> Magis autem augebatur credentium in Domino multitudo virorum ac mulierum, <sup>15</sup> ita ut in plateas ejicerent infirmos, et ponerent in lectulis et grabatis, ut, veniente Petro, saltem umbra illius obumbraret quemquam illorum, et liberarentur ab infirmitatibus suis. <sup>16</sup> Concurrebat autem et multitudo vicinarum civitatum Jerusalem, afferentes ægros, et vexatos a spiritibus immundis : qui curabantur omnes.</p>
<p><sup>17</sup> Exsurgens autem princeps sacerdotum, et omnes qui cum illo erant (quæ est hæresis sadducæorum), repleti sunt zelo : <sup>18</sup> et injecerunt manus in Apostolos, et posuerunt eos in custodia publica. <sup>19</sup> Angelus autem Domini per noctem aperiens januas carceris, et educens eos, dixit : <sup>20</sup> Ite, et stantes loquimini in templo plebi omnia verba vitæ hujus. <sup>21</sup> Qui cum audissent, intraverunt diluculo in templum, et docebant. Adveniens autem princeps sacerdotum, et qui cum eo erant, convocaverunt concilium, et omnes seniores filiorum Israël : et miserunt ad carcerem ut adducerentur. <sup>22</sup> Cum autem venissent ministri, et aperto carcere non invenissent illos, reversi nuntiaverunt, <sup>23</sup> dicentes : Carcerem quidem invenimus clausum cum omni diligentia, et custodes stantes ante januas : aperientes autem neminem intus invenimus. <sup>24</sup> Ut autem audierunt hos sermones magistratus templi et principes sacerdotum, ambigebant de illis quidnam fieret. <sup>25</sup> Adveniens autem quidam, nuntiavit eis : Quia ecce viri quos posuistis in carcerem, sunt in templo, stantes et docentes populum.</p>
<p><sup>26</sup> Tunc abiit magistratus cum ministris, et adduxit illos sine vi : timebant enim populum ne lapidarentur. <sup>27</sup> Et cum adduxissent illos, statuerunt in concilio : et interrogavit eos princeps sacerdotum, <sup>28</sup> dicens : Præcipiendo præcepimus vobis ne doceretis in nomine isto, et ecce replestis Jerusalem doctrina vestra : et vultis inducere super nos sanguinem hominis istius.</p>
<p><sup>29</sup> Respondens autem Petrus et Apostoli, dixerunt : Obedire oportet Deo magis quam hominibus. <sup>30</sup> Deus patrum nostrorum suscitavit Jesum, quem vos interemistis, suspendentes in ligno. <sup>31</sup> Hunc principem et salvatorem Deus exaltavit dextera sua ad dandam pœnitentiam Israëli, et remissionem peccatorum : <sup>32</sup> et nos sumus testes horum verborum, et Spiritus Sanctus, quem dedit Deus omnibus obedientibus sibi. <sup>33</sup> Hæc cum audissent, dissecabantur, et cogitabant interficere illos.</p>
<p><sup>34</sup> Surgens autem quidam in concilio pharisæus, nomine Gamaliel, legis doctor, honorabilis universæ plebi, jussit foras ad breve homines fieri, <sup>35</sup> dixitque ad illos : Viri Israëlitæ, attendite vobis super hominibus istis quid acturi sitis. <sup>36</sup> Ante hos enim dies extitit Theodas, dicens se esse aliquem, cui consensit numerus virorum circiter quadringentorum : qui occisus est, et omnes qui credebant ei, dissipati sunt, et redacti ad nihilum. <sup>37</sup> Post hunc extitit Judas Galilæus in diebus professionis, et avertit populum post se : et ipse periit, et omnes quotquot consenserunt ei, dispersi sunt. <sup>38</sup> Et nunc itaque dico vobis, discedite ab hominibus istis, et sinite illos : quoniam si est ex hominibus consilium hoc aut opus, dissolvetur : <sup>39</sup> si vero ex Deo est, non poteritis dissolvere illud, ne forte et Deo repugnare inveniamini. Consenserunt autem illi. <sup>40</sup> Et convocantes Apostolos, cæsis denuntiaverunt ne omnino loquerentur in nomine Jesu, et dimiserunt eos. <sup>41</sup> Et illi quidem ibant gaudentes a conspectu concilii, quoniam digni habiti sunt pro nomine Jesu contumeliam pati. <sup>42</sup> Omni autem die non cessabant in templo et circa domos, docentes et evangelizantes Christum Jesum.</p>
</div>
<div id="section-1168" class="section level2">
<h2>6</h2>
<p>In diebus illis, crescente numero discipulorum, factum est murmur Græcorum adversus Hebræos, eo quod despicerentur in ministerio quotidiano viduæ eorum. <sup>2</sup> Convocantes autem duodecim multitudinem discipulorum, dixerunt : Non est æquum nos derelinquere verbum Dei, et ministrare mensis. <sup>3</sup> Considerate ergo, fratres, viros ex vobis boni testimonii septem, plenos Spiritu Sancto et sapientia, quos constituamus super hoc opus. <sup>4</sup> Nos vero orationi et ministerio verbi instantes erimus. <sup>5</sup> Et placuit sermo coram omni multitudine. Et elegerunt Stephanum, virum plenum fide et Spiritu Sancto, et Philippum, et Prochorum, et Nicanorem, et Timonem, et Parmenam, et Nicolaum advenam Antiochenum. <sup>6</sup> Hos statuerunt ante conspectum Apostolorum : et orantes imposuerunt eis manus. <sup>7</sup> Et verbum Domini crescebat, et multiplicabatur numerus discipulorum in Jerusalem valde : multa etiam turba sacerdotum obediebat fidei.</p>
<p><sup>8</sup> Stephanus autem plenus gratia et fortitudine, faciebat prodigia et signa magna in populo. <sup>9</sup> Surrexerunt autem quidam de synagoga quæ appellatur Libertinorum, et Cyrenensium, et Alexandrinorum, et eorum qui erant a Cilicia, et Asia, disputantes cum Stephano : <sup>10</sup> et non poterant resistere sapientiæ, et Spiritui qui loquebatur. <sup>11</sup> Tunc summiserunt viros, qui dicerent se audivisse eum dicentem verba blasphemiæ in Moysen et in Deum. <sup>12</sup> Commoverunt itaque plebem, et seniores, et scribas : et concurrentes rapuerunt eum, et adduxerunt in concilium, <sup>13</sup> et statuerunt falsos testes, qui dicerent : Homo iste non cessat loqui verba adversus locum sanctum, et legem : <sup>14</sup> audivimus enim eum dicentem quoniam Jesus Nazarenus hic destruet locum istum, et mutabit traditiones quas tradidit nobis Moyses. <sup>15</sup> Et intuentes eum omnes qui sedebant in concilio, viderunt faciem ejus tamquam faciem angeli.</p>
</div>
<div id="section-1169" class="section level2">
<h2>7</h2>
<p>Dixit autem princeps sacerdotum : Si hæc ita se habent ? <sup>2</sup> Qui ait : Viri fratres et patres, audite : Deus gloriæ apparuit patri nostro Abrahæ cum esset in Mesopotamia, priusquam moraretur in Charan, <sup>3</sup> et dixit ad illum : Exi de terra tua, et de cognatione tua, et veni in terram quam monstravero tibi. <sup>4</sup> Tunc exiit de terra Chaldæorum, et habitavit in Charan. Et inde, postquam mortuus est pater ejus, transtulit illum in terram istam, in qua nunc vos habitatis. <sup>5</sup> Et non dedit illi hæreditatem in ea, nec passum pedis : sed repromisit dare illi eam in possessionem, et semini ejus post ipsum, cum non haberet filium. <sup>6</sup> Locutus est autem ei Deus : Quia erit semen ejus accola in terra aliena, et servituti eos subjicient, et male tractabunt eos annis quadringentis : <sup>7</sup> et gentem cui servierint, judicabo ego, dixit Dominus : et post hæc exibunt, et servient mihi in loco isto. <sup>8</sup> Et dedit illi testamentum circumcisionis : et sic genuit Isaac, et circumcidit eum die octavo : et Isaac, Jacob : et Jacob, duodecim patriarchas. <sup>9</sup> Et patriarchæ æmulantes, Joseph vendiderunt in Ægyptum : et erat Deus cum eo, <sup>10</sup> et eripuit eum ex omnibus tribulationibus ejus, et dedit ei gratiam et sapientiam in conspectu pharaonis regis Ægypti : et constituit eum præpositum super Ægyptum, et super omnem domum suam. <sup>11</sup> Venit autem fames in universam Ægyptum et Chanaan, et tribulatio magna : et non inveniebant cibos patres nostri. <sup>12</sup> Cum audisset autem Jacob esse frumentum in Ægypto, misit patres nostros primum : <sup>13</sup> et in secundo cognitus est Joseph a fratribus suis, et manifestatum est Pharaoni genus ejus. <sup>14</sup> Mittens autem Joseph, accersivit Jacob patrem suum et omnem cognationem suam, in animabus septuaginta quinque. <sup>15</sup> Et descendit Jacob in Ægyptum : et defunctus est ipse, et patres nostri. <sup>16</sup> Et translati sunt in Sichem, et positi sunt in sepulchro, quod emit Abraham pretio argenti a filiis Hemor filii Sichem.</p>
<p><sup>17</sup> Cum autem appropinquaret tempus promissionis quam confessus erat Deus Abrahæ, crevit populus, et multiplicatus est in Ægypto, <sup>18</sup> quoadusque surrexit alius rex in Ægypto, qui non sciebat Joseph. <sup>19</sup> Hic circumveniens genus nostrum, afflixit patres nostros ut exponerent infantes suos, ne vivificarentur. <sup>20</sup> Eodem tempore natus est Moyses, et fuit gratus Deo : qui nutritus est tribus mensibus in domo patris sui. <sup>21</sup> Exposito autem illo, sustulit eum filia Pharaonis, et nutrivit eum sibi in filium. <sup>22</sup> Et eruditus est Moyses omni sapientia Ægyptiorum, et erat potens in verbis et in operibus suis. <sup>23</sup> Cum autem impleretur ei quadraginta annorum tempus, ascendit in cor ejus ut visitaret fratres suos filios Israël. <sup>24</sup> Et cum vidisset quemdam injuriam patientem, vindicavit illum, et fecit ultionem ei qui injuriam sustinebat, percusso Ægyptio. <sup>25</sup> Existimabat autem intelligere fratres, quoniam Deus per manum ipsius daret salutem illis : at illi non intellexerunt. <sup>26</sup> Sequenti vero die apparuit illis litigantibus : et reconciliabat eos in pace, dicens : Viri, fratres estis : ut quid nocetis alterutrum ? <sup>27</sup> Qui autem injuriam faciebat proximo, repulit eum, dicens : Quis te constituit principem et judicem super nos ? <sup>28</sup> Numquid interficere me tu vis, quemadmodum interfecisti heri Ægyptium ? <sup>29</sup> Fugit autem Moyses in verbo isto : et factus est advena in terra Madian, ubi generavit filios duos. <sup>30</sup> Et expletis annis quadraginta, apparuit illi in deserto montis Sina angelus in igne flammæ rubi. <sup>31</sup> Moyses autem videns, admiratus est visum. Et accedente illo ut consideraret, facta est ad eum vox Domini, dicens : <sup>32</sup> Ego sum Deus patrum tuorum, Deus Abraham, Deus Isaac, et Deus Jacob. Tremefactus autem Moyses, non audebat considerare. <sup>33</sup> Dixit autem illi Dominus : Solve calceamentum pedum tuorum : locus enim in quo stas, terra sancta est. <sup>34</sup> Videns vidi afflictionem populi mei qui est in Ægypto, et gemitum eorum audivi, et descendi liberare eos. Et nunc veni, et mittam te in Ægyptum. <sup>35</sup> Hunc Moysen, quem negaverunt, dicentes : Quis te constituit principem et judicem ? hunc Deus principem et redemptorem misit, cum manu angeli qui apparuit illi in rubo. <sup>36</sup> Hic eduxit illos faciens prodigia et signa in terra Ægypti, et in rubro mari, et in deserto annis quadraginta. <sup>37</sup> Hic est Moyses, qui dixit filiis Israël : Prophetam suscitabit vobis Deus de fratribus vestris, tamquam me : ipsum audietis. <sup>38</sup> Hic est qui fuit in ecclesia in solitudine cum angelo, qui loquebatur ei in monte Sina, et cum patribus nostris : qui accepit verba vitæ dare nobis. <sup>39</sup> Cui noluerunt obedire patres nostri : sed repulerunt, et aversi sunt cordibus suis in Ægyptum, <sup>40</sup> dicentes ad Aaron : Fac nobis deos qui præcedant nos : Moyses enim hic, qui eduxit nos de terra Ægypti, nescimus quid factum sit ei. <sup>41</sup> Et vitulum fecerunt in diebus illis, et obtulerunt hostiam simulacro, et lætabantur in operibus manuum suarum. <sup>42</sup> Convertit autem Deus, et tradidit eos servire militiæ cæli, sicut scriptum est in libro prophetarum : Numquid victimas et hostias obtulistis mihi<br />
annis quadraginta in deserto, domus Israël ?<br />
<sup>43</sup> Et suscepistis tabernaculum Moloch,<br />
et sidus dei vestri Rempham,<br />
figuras quas fecistis adorare eas :<br />
et transferam vos trans Babylonem.</p>
<p><sup>44</sup> Tabernaculum testimonii fuit cum patribus nostris in deserto, sicut disposuit illis Deus loquens ad Moysen, ut faceret illud secundum formam quam viderat. <sup>45</sup> Quod et induxerunt, suscipientes patres nostri cum Jesu in possessionem gentium quas expulit Deus a facie patrum nostrorum, usque in diebus David, <sup>46</sup> qui invenit gratiam ante Deum, et petiit ut inveniret tabernaculum Deo Jacob. <sup>47</sup> Salomon autem ædificavit illi domum. <sup>48</sup> Sed non Excelsus in manufactis habitat, sicut propheta dicit :</p>
<p><sup>49</sup> Cælum mihi sedes est :<br />
terra autem scabellum pedum meorum.<br />
Quam domum ædificabitis mihi ? dicit Dominus :<br />
aut quis locus requietionis meæ est ?<br />
<sup>50</sup> Nonne manus mea fecit hæc omnia ?</p>
<p><sup>51</sup> Dura cervice, et incircumcisis cordibus et auribus, vos semper Spiritui Sancto resistitis : sicut patres vestri, ita et vos. <sup>52</sup> Quem prophetarum non sunt persecuti patres vestri ? et occiderunt eos qui prænuntiabant de adventu Justi, cujus vos nunc proditores et homicidæ fuistis : <sup>53</sup> qui accepistis legem in dispositione angelorum, et non custodistis.</p>
<p><sup>54</sup> Audientes autem hæc, dissecabantur cordibus suis, et stridebant dentibus in eum. <sup>55</sup> Cum autem esset plenus Spiritu Sancto, intendens in cælum, vidit gloriam Dei, et Jesum stantem a dextris Dei. Et ait : Ecce video cælos apertos, et Filium hominis stantem a dextris Dei. <sup>56</sup> Exclamantes autem voce magna continuerunt aures suas, et impetum fecerunt unanimiter in eum. <sup>57</sup> Et ejicientes eum extra civitatem, lapidabant : et testes deposuerunt vestimenta sua secus pedes adolescentis qui vocabatur Saulus. <sup>58</sup> Et lapidabant Stephanum invocantem, et dicentem : Domine Jesu, suscipe spiritum meum. <sup>59</sup> Positis autem genibus, clamavit voce magna, dicens : Domine, ne statuas illis hoc peccatum. Et cum hoc dixisset, obdormivit in Domino. Saulus autem erat consentiens neci ejus.</p>
</div>
<div id="section-1170" class="section level2">
<h2>8</h2>
<p>Facta est autem in illa die persecutio magna in ecclesia quæ erat Jerosolymis, et omnes dispersi sunt per regiones Judææ et Samariæ præter Apostolos. <sup>2</sup> Curaverunt autem Stephanum viri timorati, et fecerunt planctum magnum super eum. <sup>3</sup> Saulus autem devastabat ecclesiam per domos intrans, et trahens viros ac mulieres, tradebat in custodiam.</p>
<p><sup>4</sup> Igitur qui dispersi erant pertransibant, evangelizantes verbum Dei. <sup>5</sup> Philippus autem descendens in civitatem Samariæ, prædicabat illis Christum. <sup>6</sup> Intendebant autem turbæ his quæ a Philippo dicebantur, unanimiter audientes, et videntes signa quæ faciebat. <sup>7</sup> Multi enim eorum qui habebant spiritus immundos, clamantes voce magna exibant. Multi autem paralytici et claudi curati sunt. <sup>8</sup> Factum est ergo gaudium magnum in illa civitate. <sup>9</sup> Vir autem quidam nomine Simon, qui ante fuerat in civitate magus, seducens gentem Samariæ, dicens se esse aliquem magnum : <sup>10</sup> cui auscultabant omnes a minimo usque ad maximum, dicentes : Hic est virtus Dei, quæ vocatur magna. <sup>11</sup> Attendebant autem eum : propter quod multo tempore magiis suis dementasset eos. <sup>12</sup> Cum vero credidissent Philippo evangelizanti de regno Dei, in nomine Jesu Christi baptizabantur viri ac mulieres. <sup>13</sup> Tunc Simon et ipse credidit : et cum baptizatus esset, adhærebat Philippo. Videns etiam signa et virtutes maximas fieri, stupens admirabatur.</p>
<p><sup>14</sup> Cum autem audissent Apostoli qui erant Jerosolymis, quod recepisset Samaria verbum Dei, miserunt ad eos Petrum et Joannem. <sup>15</sup> Qui cum venissent, oraverunt pro ipsis ut acciperent Spiritum Sanctum : <sup>16</sup> nondum enim in quemquam illorum venerat, sed baptizati tantum erant in nomine Domini Jesu. <sup>17</sup> Tunc imponebant manus super illos, et accipiebant Spiritum Sanctum. <sup>18</sup> Cum vidisset autem Simon quia per impositionem manus Apostolorum daretur Spiritus Sanctus, obtulit eis pecuniam, <sup>19</sup> dicens : Date et mihi hanc potestatem, ut cuicumque imposuero manus, accipiat Spiritum Sanctum. Petrus autem dixit ad eum : <sup>20</sup> Pecunia tua tecum sit in perditionem : quoniam donum Dei existimasti pecunia possideri. <sup>21</sup> Non est tibi pars neque sors in sermone isto : cor enim tuum non est rectum coram Deo. <sup>22</sup> Pœnitentiam itaque age ab hac nequitia tua : et roga Deum, si forte remittatur tibi hæc cogitatio cordis tui. <sup>23</sup> In felle enim amaritudinis, et obligatione iniquitatis, video te esse. <sup>24</sup> Respondens autem Simon, dixit : Precamini vos pro me ad Dominum, ut nihil veniat super me horum quæ dixistis. <sup>25</sup> Et illi quidem testificati, et locuti verbum Domini, redibant Jerosolymam, et multis regionibus Samaritanorum evangelizabant.</p>
<p><sup>26</sup> Angelus autem Domini locutus est ad Philippum, dicens : Surge, et vade contra meridianum, ad viam quæ descendit ab Jerusalem in Gazam : hæc est deserta. <sup>27</sup> Et surgens abiit. Et ecce vir Æthiops, eunuchus, potens Candacis reginæ Æthiopum, qui erat super omnes gazas ejus, venerat adorare in Jerusalem : <sup>28</sup> et revertebatur sedens super currum suum, legensque Isaiam prophetam. <sup>29</sup> Dixit autem Spiritus Philippo : Accede, et adjunge te ad currum istum. <sup>30</sup> Accurrens autem Philippus, audivit eum legentem Isaiam prophetam, et dixit : Putasne intelligis quæ legis ? <sup>31</sup> Qui ait : Et quomodo possum, si non aliquis ostenderit mihi ? Rogavitque Philippum ut ascenderet, et sederet secum. <sup>32</sup> Locus autem Scripturæ quem legebat, erat hic : Tamquam ovis ad occisionem ductus est :<br />
et sicut agnus coram tondente se, sine voce,<br />
sic non aperuit os suum.<br />
<sup>33</sup> In humilitate judicium ejus sublatum est.<br />
Generationem ejus quis enarrabit ?<br />
quoniam tolletur de terra vita ejus.</p>
<p><sup>34</sup> Respondens autem eunuchus Philippo, dixit : Obsecro te, de quo propheta dicit hoc ? de se, an de alio aliquo ? <sup>35</sup> Aperiens autem Philippus os suum, et incipiens a Scriptura ista, evangelizavit illi Jesum. <sup>36</sup> Et dum irent per viam, venerunt ad quamdam aquam : et ait eunuchus : Ecce aqua : quid prohibet me baptizari ? <sup>37</sup> Dixit autem Philippus : Si credis ex toto corde, licet. Et respondens ait : Credo Filium Dei esse Jesum Christum. <sup>38</sup> Et jussit stare currum : et descenderunt uterque in aquam, Philippus et eunuchus, et baptizavit eum. <sup>39</sup> Cum autem ascendissent de aqua, Spiritus Domini rapuit Philippum, et amplius non vidit eum eunuchus. Ibat autem per viam suam gaudens. <sup>40</sup> Philippus autem inventus est in Azoto, et pertransiens evangelizabat civitatibus cunctis, donec veniret Cæsaream.</p>
</div>
<div id="section-1171" class="section level2">
<h2>9</h2>
<p>Saulus autem adhuc spirans minarum et cædis in discipulos Domini, accessit ad principem sacerdotum, <sup>2</sup> et petiit ab eo epistolas in Damascum ad synagogas : ut si quos invenisset hujus viæ viros ac mulieres, vinctos perduceret in Jerusalem.</p>
<p><sup>3</sup> Et cum iter faceret, contigit ut appropinquaret Damasco : et subito circumfulsit eum lux de cælo. <sup>4</sup> Et cadens in terram audivit vocem dicentem sibi : Saule, Saule, quid me persequeris ? <sup>5</sup> Qui dixit : Quis es, domine ? Et ille : Ego sum Jesus, quem tu persequeris : durum est tibi contra stimulum calcitrare. <sup>6</sup> Et tremens ac stupens dixit : Domine, quid me vis facere ? <sup>7</sup> Et Dominus ad eum : Surge, et ingredere civitatem, et ibi dicetur tibi quid te oporteat facere. Viri autem illi qui comitabantur cum eo, stabant stupefacti, audientes quidem vocem, neminem autem videntes. <sup>8</sup> Surrexit autem Saulus de terra, apertisque oculis nihil videbat. Ad manus autem illum trahentes, introduxerunt Damascum. <sup>9</sup> Et erat ibi tribus diebus non videns, et non manducavit, neque bibit.</p>
<p><sup>10</sup> Erat autem quidam discipulus Damasci, nomine Ananias : et dixit ad illum in visu Dominus : Anania. At ille ait : Ecce ego, Domine. <sup>11</sup> Et Dominus ad eum : Surge, et vade in vicum qui vocatur Rectus : et quære in domo Judæ Saulum nomine Tarsensem : ecce enim orat. <sup>12</sup> (Et vidit virum Ananiam nomine, introëuntem, et imponentem sibi manus ut visum recipiat.) <sup>13</sup> Respondit autem Ananias : Domine, audivi a multis de viro hoc, quanta mala fecerit sanctis tuis in Jerusalem : <sup>14</sup> et hic habet potestatem a principibus sacerdotum alligandi omnes qui invocant nomen tuum. <sup>15</sup> Dixit autem ad eum Dominus : Vade, quoniam vas electionis est mihi iste, ut portet nomen meum coram gentibus, et regibus, et filiis Israël. <sup>16</sup> Ego enim ostendam illi quanta oporteat eum pro nomine meo pati.</p>
<p><sup>17</sup> Et abiit Ananias, et introivit in domum : et imponens ei manus, dixit : Saule frater, Dominus misit me Jesus, qui apparuit tibi in via qua veniebas, ut videas, et implearis Spiritu Sancto. <sup>18</sup> Et confestim ceciderunt ab oculis ejus tamquam squamæ, et visum recepit : et surgens baptizatus est. <sup>19</sup> Et cum accepisset cibum, confortatus est.</p>
<p>Fuit autem cum discipulis qui erant Damasci per dies aliquot. <sup>20</sup> Et continuo in synagogis prædicabat Jesum, quoniam hic est Filius Dei. <sup>21</sup> Stupebant autem omnes qui audiebant, et dicebant : Nonne hic est qui expugnabat in Jerusalem eos qui invocabant nomen istud : et huc ad hoc venit, ut vinctos illos duceret ad principes sacerdotum ? <sup>22</sup> Saulus autem multo magis convalescebat, et confundebat Judæos qui habitabant Damasci, affirmans quoniam hic est Christus. <sup>23</sup> Cum autem implerentur dies multi, consilium fecerunt in unum Judæi ut eum interficerent. <sup>24</sup> Notæ autem factæ sunt Saulo insidiæ eorum. Custodiebant autem et portas die ac nocte, ut eum interficerent. <sup>25</sup> Accipientes autem eum discipuli nocte, per murum dimiserunt eum, submittentes in sporta.</p>
<p><sup>26</sup> Cum autem venisset in Jerusalem, tentabat se jungere discipulis, et omnes timebant eum, non credentes quod esset discipulus. <sup>27</sup> Barnabas autem apprehensum illum duxit ad Apostolos : et narravit illis quomodo in via vidisset Dominum, et quia locutus est ei, et quomodo in Damasco fiducialiter egerit in nomine Jesu. <sup>28</sup> Et erat cum illis intrans et exiens in Jerusalem, et fiducialiter agens in nomine Domini. <sup>29</sup> Loquebatur quoque gentibus, et disputabat cum Græcis : illi autem quærebant occidere eum.</p>
<p><sup>30</sup> Quod cum cognovissent fratres, deduxerunt eum Cæsaream, et dimiserunt Tarsum. <sup>31</sup> Ecclesia quidem per totam Judæam, et Galilæam, et Samariam habebat pacem, et ædificabatur ambulans in timore Domini, et consolatione Sancti Spiritus replebatur.</p>
<p><sup>32</sup> Factum est autem, ut Petrus dum pertransiret universos, deveniret ad sanctos qui habitabant Lyddæ. <sup>33</sup> Invenit autem ibi hominem quemdam, nomine Æneam, ab annis octo jacentem in grabato, qui erat paralyticus. <sup>34</sup> Et ait illi Petrus : Ænea, sanat te Dominus Jesus Christus : surge, et sterne tibi. Et continuo surrexit. <sup>35</sup> Et viderunt eum omnes qui habitabant Lyddæ et Saronæ : qui conversi sunt ad Dominum.</p>
<p><sup>36</sup> In Joppe autem fuit quædam discipula, nomine Tabitha, quæ interpretata dicitur Dorcas. Hæc erat plena operibus bonis et eleemosynis quas faciebat. <sup>37</sup> Factum est autem in diebus illis ut infirmata moreretur. Quam cum lavissent, posuerunt eam in cœnaculo. <sup>38</sup> Cum autem prope esset Lydda ad Joppen, discipuli, audientes quia Petrus esset in ea, miserunt duos viros ad eum, rogantes : Ne pigriteris venire ad nos. <sup>39</sup> Exsurgens autem Petrus, venit cum illis. Et cum advenisset, duxerunt illum in cœnaculum : et circumsteterunt illum omnes viduæ flentes, et ostendentes ei tunicas et vestes quas faciebat illis Dorcas. <sup>40</sup> Ejectis autem omnibus foras, Petrus ponens genua oravit : et conversus ad corpus, dixit : Tabitha, surge. At illa aperuit oculos suos : et viso Petro, resedit. <sup>41</sup> Dans autem illi manum, erexit eam. Et cum vocasset sanctos et viduas, assignavit eam vivam. <sup>42</sup> Notum autem factum est per universam Joppen : et crediderunt multi in Domino. <sup>43</sup> Factum est autem ut dies multos moraretur in Joppe, apud Simonem quemdam coriarium.</p>
</div>
<div id="section-1172" class="section level2">
<h2>10</h2>
<p>Vir autem quidam erat in Cæsarea, nomine Cornelius, centurio cohortis quæ dicitur Italica, <sup>2</sup> religiosus, ac timens Deum cum omni domo sua, faciens eleemosynas multas plebi, et deprecans Deum semper. <sup>3</sup> Is vidit in visu manifeste, quasi hora diei nona, angelum Dei introëuntem ad se, et dicentem sibi : Corneli. <sup>4</sup> At ille intuens eum, timore correptus, dixit : Quid est, domine ? Dixit autem illi : Orationes tuæ et eleemosynæ tuæ ascenderunt in memoriam in conspectu Dei. <sup>5</sup> Et nunc mitte viros in Joppen, et accersi Simonem quemdam, qui cognominatur Petrus : <sup>6</sup> hic hospitatur apud Simonem quemdam coriarium, cujus est domus juxta mare : hic dicet tibi quid te oporteat facere. <sup>7</sup> Et cum discessisset angelus qui loquebatur illi, vocavit duos domesticos suos, et militem metuentem Dominum ex his qui illi parebant. <sup>8</sup> Quibus cum narrasset omnia, misit illos in Joppen.</p>
<p><sup>9</sup> Postera autem die, iter illis facientibus, et appropinquantibus civitati, ascendit Petrus in superiora ut oraret circa horam sextam. <sup>10</sup> Et cum esuriret, voluit gustare. Parantibus autem illis, cecidit super eum mentis excessus : <sup>11</sup> et vidit cælum apertum, et descendens vas quoddam, velut linteum magnum, quatuor initiis submitti de cælo in terram, <sup>12</sup> in quo erant omnia quadrupedia, et serpentia terræ, et volatilia cæli. <sup>13</sup> Et facta est vox ad eum : Surge, Petre : occide, et manduca. <sup>14</sup> Ait autem Petrus : Absit Domine, quia numquam manducavi omne commune et immundum. <sup>15</sup> Et vox iterum secundo ad eum : Quod Deus purificavit, tu commune ne dixeris. <sup>16</sup> Hoc autem factum est per ter : et statim receptum est vas in cælum. <sup>17</sup> Et dum intra se hæsitaret Petrus quidnam esset visio quam vidisset, ecce viri qui missi erant a Cornelio, inquirentes domum Simonis astiterunt ad januam. <sup>18</sup> Et cum vocassent, interrogabant, si Simon qui cognominatur Petrus illic haberet hospitium. <sup>19</sup> Petro autem cogitante de visione, dixit Spiritus ei : Ecce viri tres quærunt te. <sup>20</sup> Surge itaque, descende, et vade cum eis nihil dubitans : quia ego misi illos. <sup>21</sup> Descendens autem Petrus ad viros, dixit : Ecce ego sum, quem quæritis : quæ causa est, propter quam venistis ? <sup>22</sup> Qui dixerunt : Cornelius centurio, vir justus et timens Deum, et testimonium habens ab universa gente Judæorum, responsum accepit ab angelo sancto accersire te in domum suam, et audire verba abs te. <sup>23</sup> Introducens ergo eos, recepit hospitio. Sequenti autem die, surgens profectus est cum illis, et quidam ex fratribus ab Joppe comitati sunt eum.</p>
<p><sup>24</sup> Altera autem die introivit Cæsaream. Cornelius vero exspectabat illos, convocatis cognatis suis et necessariis amicis. <sup>25</sup> Et factum est cum introisset Petrus, obvius venit ei Cornelius, et procidens ad pedes ejus adoravit. <sup>26</sup> Petrus vero elevavit eum, dicens : Surge : et ego ipse homo sum. <sup>27</sup> Et loquens cum illo intravit, et invenit multos qui convenerant : <sup>28</sup> dixitque ad illos : Vos scitis quomodo abominatum sit viro Judæo conjungi aut accedere ad alienigenam : sed mihi ostendit Deus neminem communem aut immundum dicere hominem. <sup>29</sup> Propter quod sine dubitatione veni accersitus. Interrogo ergo, quam ob causam accersistis me ? <sup>30</sup> Et Cornelius ait : A nudiusquarta die usque ad hanc horam, orans eram hora nona in domo mea, et ecce vir stetit ante me in veste candida, et ait : <sup>31</sup> Corneli, exaudita est oratio tua, et eleemosynæ tuæ commemoratæ sunt in conspectu Dei. <sup>32</sup> Mitte ergo in Joppen, et accersi Simonem qui cognominatur Petrus : hic hospitatur in domo Simonis coriarii juxta mare. <sup>33</sup> Confestim ergo misi ad te : et tu benefecisti veniendo. Nunc ergo omnes nos in conspectu tuo adsumus audire omnia quæcumque tibi præcepta sunt a Domino.</p>
<p><sup>34</sup> Aperiens autem Petrus os suum, dixit : In veritate comperi quia non est personarum acceptor Deus ; <sup>35</sup> sed in omni gente qui timet eum, et operatur justitiam, acceptus est illi. <sup>36</sup> Verbum misit Deus filiis Israël, annuntians pacem per Jesum Christum (hic est omnium Dominus). <sup>37</sup> Vos scitis quod factum est verbum per universam Judæam : incipiens enim a Galilæa post baptismum quod prædicavit Joannes, <sup>38</sup> Jesum a Nazareth : quomodo unxit eum Deus Spiritu Sancto, et virtute, qui pertransiit benefaciendo, et sanando omnes oppressos a diabolo, quoniam Deus erat cum illo. <sup>39</sup> Et nos testes sumus omnium quæ fecit in regione Judæorum, et Jerusalem, quem occiderunt suspendentes in ligno. <sup>40</sup> Hunc Deus suscitavit tertia die, et dedit eum manifestum fieri, <sup>41</sup> non omni populo, sed testibus præordinatis a Deo : nobis, qui manducavimus et bibimus cum illo postquam resurrexit a mortuis. <sup>42</sup> Et præcepit nobis prædicare populo, et testificari, quia ipse est qui constitutus est a Deo judex vivorum et mortuorum. <sup>43</sup> Huic omnes prophetæ testimonium perhibent remissionem peccatorum accipere per nomen ejus omnes qui credunt in eum.</p>
<p><sup>44</sup> Adhuc loquente Petro verba hæc, cecidit Spiritus Sanctus super omnes qui audiebant verbum. <sup>45</sup> Et obstupuerunt ex circumcisione fideles qui venerant cum Petro, quia et in nationes gratia Spiritus Sancti effusa est. <sup>46</sup> Audiebant enim illos loquentes linguis, et magnificantes Deum. <sup>47</sup> Tunc respondit Petrus : Numquid aquam quis prohibere potest ut non baptizentur hi qui Spiritum Sanctum acceperunt sicut et nos ? <sup>48</sup> Et jussit eos baptizari in nomine Domini Jesu Christi. Tunc rogaverunt eum ut maneret apud eos aliquot diebus.</p>
</div>
<div id="section-1173" class="section level2">
<h2>11</h2>
<p>Audierunt autem Apostoli et fratres qui erant in Judæa, quoniam et gentes receperunt verbum Dei. <sup>2</sup> Cum autem ascendisset Petrus Jerosolymam, disceptabant adversus illum qui erant ex circumcisione, <sup>3</sup> dicentes : Quare introisti ad viros præputium habentes, et manducasti cum illis ? <sup>4</sup> Incipiens autem Petrus exponebat illis ordinem, dicens : <sup>5</sup> Ego eram in civitate Joppe orans, et vidi in excessu mentis visionem, descendens vas quoddam velut linteum magnum quatuor initiis summitti de cælo, et venit usque ad me. <sup>6</sup> In quod intuens considerabam, et vidi quadrupedia terræ, et bestias, et reptilia, et volatilia cæli. <sup>7</sup> Audivi autem et vocem dicentem mihi : Surge, Petre : occide, et manduca. <sup>8</sup> Dixi autem : Nequaquam Domine : quia commune aut immundum numquam introivit in os meum. <sup>9</sup> Respondit autem vox secundo de cælo : Quæ Deus mundavit, tu ne commune dixeris. <sup>10</sup> Hoc autem factum est per ter : et recepta sunt omnia rursum in cælum. <sup>11</sup> Et ecce viri tres confestim astiterunt in domo in qua eram, missi a Cæsarea ad me. <sup>12</sup> Dixit autem Spiritus mihi ut irem cum illis, nihil hæsitans. Venerunt autem mecum et sex fratres isti, et ingressi sumus in domum viri. <sup>13</sup> Narravit autem nobis quomodo vidisset angelum in domo sua, stantem et dicentem sibi : Mitte in Joppen, et accersi Simonem qui cognominatur Petrus, <sup>14</sup> qui loquetur tibi verba in quibus salvus eris tu, et universa domus tua. <sup>15</sup> Cum autem cœpissem loqui, cecidit Spiritus Sanctus super eos, sicut et in nos in initio. <sup>16</sup> Recordatus sum autem verbi Domini, sicut dicebat : Joannes quidem baptizavit aqua, vos autem baptizabimini Spiritu Sancto. <sup>17</sup> Si ergo eamdem gratiam dedit illis Deus, sicut et nobis qui credidimus in Dominum Jesum Christum : ego quis eram, qui possem prohibere Deum ? <sup>18</sup> His auditis, tacuerunt : et glorificaverunt Deum, dicentes : Ergo et gentibus pœnitentiam dedit Deus ad vitam.</p>
<p><sup>19</sup> Et illi quidem qui dispersi fuerant a tribulatione quæ facta fuerat sub Stephano, perambulaverunt usque Phœnicen, et Cyprum, et Antiochiam, nemini loquentes verbum, nisi solis Judæis. <sup>20</sup> Erant autem quidam ex eis viri Cyprii et Cyrenæi, qui cum introissent Antiochiam, loquebantur et ad Græcos, annuntiantes Dominum Jesum. <sup>21</sup> Et erat manus Domini cum eis : multusque numerus credentium conversus est ad Dominum. <sup>22</sup> Pervenit autem sermo ad aures ecclesiæ quæ erat Jerosolymis super istis : et miserunt Barnabam usque ad Antiochiam. <sup>23</sup> Qui cum pervenisset, et vidisset gratiam Dei, gavisus est : et hortabatur omnes in proposito cordis permanere in Domino : <sup>24</sup> quia erat vir bonus, et plenus Spiritu Sancto, et fide. Et apposita est multa turba Domino.</p>
<p><sup>25</sup> Profectus est autem Barnabas Tarsum, ut quæreret Saulum : quem cum invenisset, perduxit Antiochiam. <sup>26</sup> Et annum totum conversati sunt ibi in ecclesia : et docuerunt turbam multam, ita ut cognominarentur primum Antiochiæ discipuli, christiani. <sup>27</sup> In his autem diebus supervenerunt ab Jerosolymis prophetæ Antiochiam : <sup>28</sup> et surgens unus ex eis nomine Agabus, significabat per spiritum famem magnam futuram in universo orbe terrarum, quæ facta est sub Claudio. <sup>29</sup> Discipuli autem, prout quis habebat, proposuerunt singuli in ministerium mittere habitantibus in Judæa fratribus : <sup>30</sup> quod et fecerunt, mittentes ad seniores per manus Barnabæ et Sauli.</p>
</div>
<div id="section-1174" class="section level2">
<h2>12</h2>
<p>Eodem autem tempore misit Herodes rex manus, ut affligeret quosdam de ecclesia. <sup>2</sup> Occidit autem Jacobum fratrem Joannis gladio. <sup>3</sup> Videns autem quia placeret Judæis, apposuit ut apprehenderet et Petrum. Erant autem dies Azymorum. <sup>4</sup> Quem cum apprehendisset, misit in carcerem, tradens quatuor quaternionibus militum custodiendum, volens post Pascha producere eum populo. <sup>5</sup> Et Petrus quidem servabatur in carcere. Oratio autem fiebat sine intermissione ab ecclesia ad Deum pro eo.</p>
<p><sup>6</sup> Cum autem producturus eum esset Herodes, in ipsa nocte erat Petrus dormiens inter duos milites, vinctus catenis duabus : et custodes ante ostium custodiebant carcerem. <sup>7</sup> Et ecce angelus Domini astitit, et lumen refulsit in habitaculo : percussoque latere Petri, excitavit eum, dicens : Surge velociter. Et ceciderunt catenæ de manibus ejus. <sup>8</sup> Dixit autem angelus ad eum : Præcingere, et calcea te caligas tuas. Et fecit sic. Et dixit illi : Circumda tibi vestimentum tuum, et sequere me. <sup>9</sup> Et exiens sequebatur eum, et nesciebat quia verum est, quod fiebat per angelum : existimabat autem se visum videre. <sup>10</sup> Transeuntes autem primam et secundam custodiam, venerunt ad portam ferream, quæ ducit ad civitatem : quæ ultro aperta est eis. Et exeuntes processerunt vicum unum : et continuo discessit angelus ab eo.</p>
<p><sup>11</sup> Et Petrus ad se reversus, dixit : Nunc scio vere quia misit Dominus angelum suum, et eripuit me de manu Herodis, et de omni exspectatione plebis Judæorum. <sup>12</sup> Consideransque venit ad domum Mariæ matris Joannis, qui cognominatus est Marcus, ubi erant multi congregati, et orantes. <sup>13</sup> Pulsante autem eo ostium januæ, processit puella ad audiendum, nomine Rhode. <sup>14</sup> Et ut cognovit vocem Petri, præ gaudio non aperuit januam, sed intro currens nuntiavit stare Petrum ante januam. <sup>15</sup> At illi dixerunt ad eam : Insanis. Illa autem affirmabat sic se habere. Illi autem dicebant : Angelus ejus est. <sup>16</sup> Petrus autem perseverabat pulsans. Cum autem aperuissent, viderunt eum, et obstupuerunt. <sup>17</sup> Annuens autem eis manu ut tacerent, narravit quomodo Dominus eduxisset eum de carcere, dixitque : Nuntiate Jacobo et fratribus hæc. Et egressus abiit in alium locum.</p>
<p><sup>18</sup> Facta autem die, erat non parva turbatio inter milites, quidnam factum esset de Petro. <sup>19</sup> Herodes autem cum requisisset eum et non invenisset, inquisitione facta de custodibus, jussit eos duci : descendensque a Judæa in Cæsaream, ibi commoratus est. <sup>20</sup> Erat autem iratus Tyriis et Sidoniis. At illi unanimes venerunt ad eum, et persuaso Blasto, qui erat super cubiculum regis, postulabant pacem, eo quod alerentur regiones eorum ab illo. <sup>21</sup> Statuto autem die Herodes vestitus veste regia sedit pro tribunali, et concionabatur ad eos. <sup>22</sup> Populus autem acclamabat : Dei voces, et non hominis. <sup>23</sup> Confestim autem percussit eum angelus Domini, eo quod non dedisset honorem Deo : et consumptus a vermibus, expiravit. <sup>24</sup> Verbum autem Domini crescebat, et multiplicabatur. <sup>25</sup> Barnabas autem et Saulus reversi sunt ab Jerosolymis expleto ministerio assumpto Joanne, qui cognominatus est Marcus.</p>
</div>
<div id="section-1175" class="section level2">
<h2>13</h2>
<p>Erant autem in ecclesia quæ erat Antiochiæ, prophetæ et doctores, in quibus Barnabas, et Simon qui vocabatur Niger, et Lucius Cyrenensis, et Manahen, qui erat Herodis Tetrarchæ collactaneus, et Saulus. <sup>2</sup> Ministrantibus autem illis Domino, et jejunantibus, dixit illis Spiritus Sanctus : Segregate mihi Saulum et Barnabam in opus ad quod assumpsi eos. <sup>3</sup> Tunc jejunantes et orantes, imponentesque eis manus, dimiserunt illos.</p>
<p><sup>4</sup> Et ipsi quidem missi a Spiritu Sancto abierunt Seleuciam : et inde navigaverunt Cyprum. <sup>5</sup> Et cum venissent Salaminam, prædicabant verbum Dei in synagogis Judæorum. Habebant autem et Joannem in ministerio. <sup>6</sup> Et cum perambulassent universam insulam usque Paphum, invenerunt quemdam virum magum pseudoprophetam, Judæum, cui nomen erat Barjesu, <sup>7</sup> qui erat cum proconsule Sergio Paulo viro prudente. Hic, accersitis Barnaba et Saulo, desiderabat audire verbum Dei. <sup>8</sup> Resistebat autem illis Elymas magus (sic enim interpretatur nomen ejus), quærens avertere proconsulem a fide. <sup>9</sup> Saulus autem, qui et Paulus, repletus Spiritu Sancto, intuens in eum, <sup>10</sup> dixit : O plene omni dolo et omni fallacia, fili diaboli, inimice omnis justitiæ, non desinis subvertere vias Domini rectas. <sup>11</sup> Et nunc ecce manus Domini super te, et eris cæcus, non videns solem usque ad tempus. Et confestim cecidit in eum caligo et tenebræ : et circuiens quærebat qui ei manum daret. <sup>12</sup> Tunc proconsul cum vidisset factum, credidit admirans super doctrina Domini.</p>
<p><sup>13</sup> Et cum a Papho navigassent Paulus et qui cum eo erant, venerunt Pergen Pamphyliæ. Joannes autem discedens ab eis, reversus est Jerosolymam. <sup>14</sup> Illi vero pertranseuntes Pergen, venerunt Antiochiam Pisidiæ : et ingressi synagogam die sabbatorum, sederunt. <sup>15</sup> Post lectionem autem legis et prophetarum, miserunt principes synagogæ ad eos, dicentes : Viri fratres, si quis est in vobis sermo exhortationis ad plebem, dicite.</p>
<p><sup>16</sup> Surgens autem Paulus, et manu silentium indicens, ait : Viri Israëlitæ, et qui timetis Deum, audite : <sup>17</sup> Deus plebis Israël elegit patres nostros, et plebem exaltavit cum essent incolæ in terra Ægypti, et in brachio excelso eduxit eos ex ea, <sup>18</sup> et per quadraginta annorum tempus mores eorum sustinuit in deserto. <sup>19</sup> Et destruens gentes septem in terra Chanaan, sorte distribuit eis terram eorum, <sup>20</sup> quasi post quadringentos et quinquaginta annos : et post hæc dedit judices, usque ad Samuel prophetam. <sup>21</sup> Et exinde postulaverunt regem : et dedit illis Deus Saul filium Cis, virum de tribu Benjamin, annis quadraginta : <sup>22</sup> et amoto illo, suscitavit illis David regem : cui testimonium perhibens, dixit : Inveni David filium Jesse, virum secundum cor meum, qui faciet omnes voluntates meas. <sup>23</sup> Hujus Deus ex semine secundum promissionem eduxit Israël salvatorem Jesum, <sup>24</sup> prædicante Joanne ante faciem adventus ejus baptismum pœnitentiæ omni populo Israël. <sup>25</sup> Cum impleret autem Joannes cursum suum, dicebat : Quem me arbitramini esse, non sum ego : sed ecce venit post me, cujus non sum dignus calceamenta pedum solvere. <sup>26</sup> Viri fratres, filii generis Abraham, et qui in vobis timent Deum, vobis verbum salutis hujus missum est. <sup>27</sup> Qui enim habitabant Jerusalem, et principes ejus hunc ignorantes, et voces prophetarum quæ per omne sabbatum leguntur, judicantes impleverunt, <sup>28</sup> et nullam causam mortis invenientes in eo, petierunt a Pilato ut interficerent eum. <sup>29</sup> Cumque consummassent omnia quæ de eo scripta erant, deponentes eum de ligno, posuerunt eum in monumento. <sup>30</sup> Deus vero suscitavit eum a mortuis tertia die : qui visus est per dies multos his <sup>31</sup> qui simul ascenderant cum eo de Galilæa in Jerusalem : qui usque nunc sunt testes ejus ad plebem. <sup>32</sup> Et nos vobis annuntiamus eam, quæ ad patres nostros repromissio facta est : <sup>33</sup> quoniam hanc Deus adimplevit filiis nostris resuscitans Jesum, sicut et in psalmo secundo scriptum est : Filius meus es tu, ego hodie genui te. <sup>34</sup> Quod autem suscitavit eum a mortuis, amplius jam non reversurum in corruptionem, ita dixit : Quia dabo vobis sancta David fidelia. <sup>35</sup> Ideoque et alias dicit : Non dabis sanctum tuum videre corruptionem. <sup>36</sup> David enim in sua generatione cum administrasset, voluntati Dei dormivit : et appositus est ad patres suos, et vidit corruptionem. <sup>37</sup> Quem vero Deus suscitavit a mortuis, non vidit corruptionem. <sup>38</sup> Notum igitur sit vobis, viri fratres, quia per hunc vobis remissio peccatorum annuntiatur, et ab omnibus quibus non potuistis in lege Moysi justificari, <sup>39</sup> in hoc omnis qui credit, justificatur. <sup>40</sup> Videte ergo ne superveniat vobis quod dictum est in prophetis :</p>
<p><sup>41</sup> Videte contemptores, et admiramini, et disperdimini :<br />
quia opus operor ego in diebus vestris,<br />
opus quod non credetis, si quis enarraverit vobis.</p>
<p><sup>42</sup> Exeuntibus autem illis rogabant ut sequenti sabbato loquerentur sibi verba hæc. <sup>43</sup> Cumque dimissa esset synagoga, secuti sunt multi Judæorum, et colentium advenarum, Paulum et Barnabam : qui loquentes suadebant eis ut permanerent in gratia Dei.</p>
<p><sup>44</sup> Sequenti vero sabbato pene universa civitas convenit audire verbum Dei. <sup>45</sup> Videntes autem turbas Judæi, repleti sunt zelo, et contradicebant his quæ a Paulo dicebantur, blasphemantes. <sup>46</sup> Tunc constanter Paulus et Barnabas dixerunt : Vobis oportebat primum loqui verbum Dei : sed quoniam repellitis illud, et indignos vos judicatis æternæ vitæ, ecce convertimur ad gentes. <sup>47</sup> Sic enim præcepit nobis Dominus : Posui te in lucem gentium, ut sis in salutem usque ad extremum terræ. <sup>48</sup> Audientes autem gentes, gavisæ sunt, et glorificabant verbum Domini : et crediderunt quotquot erant præordinati ad vitam æternam. <sup>49</sup> Disseminabatur autem verbum Domini per universam regionem. <sup>50</sup> Judæi autem concitaverunt mulieres religiosas et honestas, et primos civitatis, et excitaverunt persecutionem in Paulum et Barnabam : et ejecerunt eos de finibus suis. <sup>51</sup> At illi excusso pulvere pedum in eos, venerunt Iconium. <sup>52</sup> Discipuli quoque replebantur gaudio, et Spiritu Sancto.</p>
</div>
<div id="section-1176" class="section level2">
<h2>14</h2>
<p>Factum est autem Iconii, ut simul introirent in synagogam Judæorum, et loquerentur, ita ut crederet Judæorum et Græcorum copiosa multitudo. <sup>2</sup> Qui vero increduli fuerunt Judæi, suscitaverunt et ad iracundiam concitaverunt animas gentium adversus fratres. <sup>3</sup> Multo igitur tempore demorati sunt, fiducialiter agentes in Domino, testimonium perhibente verbo gratiæ suæ, dante signa et prodigia fieri per manus eorum. <sup>4</sup> Divisa est autem multitudo civitatis : et quidam quidem erant cum Judæis, quidam vero cum Apostolis.</p>
<p><sup>5</sup> Cum autem factus esset impetus gentilium et Judæorum cum principibus suis, ut contumeliis afficerent, et lapidarent eos, <sup>6</sup> intelligentes confugerunt ad civitates Lycaoniæ Lystram et Derben, et universam in circuitu regionem, et ibi evangelizantes erant. <sup>7</sup> Et quidam vir Lystris infirmus pedibus sedebat, claudus ex utero matris suæ, qui numquam ambulaverat. <sup>8</sup> Hic audivit Paulum loquentem. Qui intuitus eum, et videns quia fidem haberet ut salvus fieret, <sup>9</sup> dixit magna voce : Surge super pedes tuos rectus. Et exilivit, et ambulabat. <sup>10</sup> Turbæ autem cum vidissent quod fecerat Paulus, levaverunt vocem suam lycaonice, dicentes : Dii similes facti hominibus descenderunt ad nos. <sup>11</sup> Et vocabant Barnabam Jovem, Paulum vero Mercurium : quoniam ipse erat dux verbi. <sup>12</sup> Sacerdos quoque Jovis, qui erat ante civitatem, tauros et coronas ante januas afferens, cum populis volebat sacrificare. <sup>13</sup> Quod ubi audierunt Apostoli, Barnabas et Paulus, conscissis tunicis suis exilierunt in turbas, clamantes <sup>14</sup> et dicentes : Viri, quid hæc facitis ? et nos mortales sumus, similes vobis homines, annuntiantes vobis ab his vanis converti ad Deum vivum, qui fecit cælum, et terram, et mare, et omnia quæ in eis sunt : <sup>15</sup> qui in præteritis generationibus dimisit omnes gentes ingredi vias suas. <sup>16</sup> Et quidem non sine testimonio semetipsum reliquit benefaciens de cælo, dans pluvias et tempora fructifera, implens cibo et lætitia corda nostra. <sup>17</sup> Et hæc dicentes, vix sedaverunt turbas ne sibi immolarent. <sup>18</sup> Supervenerunt autem quidam ab Antiochia et Iconio Judæi : et persuasis turbis, lapidantesque Paulum, traxerunt extra civitatem, existimantes eum mortuum esse. <sup>19</sup> Circumdantibus autem eum discipulis, surgens intravit civitatem, et postera die profectus est cum Barnaba in Derben.</p>
<p><sup>20</sup> Cumque evangelizassent civitati illi, et docuissent multos, reversi sunt Lystram, et Iconium, et Antiochiam, <sup>21</sup> confirmantes animas discipulorum, exhortantesque ut permanerent in fide : et quoniam per multas tribulationes oportet nos intrare in regnum Dei. <sup>22</sup> Et cum constituissent illis per singulas ecclesias presbyteros, et orassent cum jejunationibus, commendaverunt eos Domino, in quem crediderunt. <sup>23</sup> Transeuntesque Pisidiam, venerunt in Pamphyliam, <sup>24</sup> et loquentes verbum Domini in Perge, descenderunt in Attaliam : <sup>25</sup> et inde navigaverunt Antiochiam, unde erant traditi gratiæ Dei in opus quod compleverunt. <sup>26</sup> Cum autem venissent, et congregassent ecclesiam, retulerunt quanta fecisset Deus cum illis, et quia aperuisset gentibus ostium fidei. <sup>27</sup> Morati sunt autem tempus non modicum cum discipulis.</p>
</div>
<div id="section-1177" class="section level2">
<h2>15</h2>
<p>Et quidam descendentes de Judæa docebant fratres : Quia nisi circumcidamini secundum morem Moysi, non potestis salvari. <sup>2</sup> Facta ergo seditione non minima Paulo et Barnabæ adversus illos, statuerunt ut ascenderent Paulus et Barnabas, et quidam alii ex aliis ad Apostolos et presbyteros in Jerusalem super hac quæstione. <sup>3</sup> Illi ergo deducti ab ecclesia pertransibant Phœnicen et Samariam, narrantes conversionem gentium : et faciebant gaudium magnum omnibus fratribus. <sup>4</sup> Cum autem venissent Jerosolymam, suscepti sunt ab ecclesia, et ab Apostolis et senioribus, annuntiantes quanta Deus fecisset cum illis. <sup>5</sup> Surrexerunt autem quidam de hæresi pharisæorum, qui crediderunt, dicentes quia oportet circumcidi eos, præcipere quoque servare legem Moysi. <sup>6</sup> Conveneruntque Apostoli et seniores videre de verbo hoc. <sup>7</sup> Cum autem magna conquisitio fieret, surgens Petrus dixit ad eos : Viri fratres, vos scitis quoniam ab antiquis diebus Deus in nobis elegit, per os meum audire gentes verbum Evangelii et credere. <sup>8</sup> Et qui novit corda Deus, testimonium perhibuit, dans illis Spiritum Sanctum, sicut et nobis, <sup>9</sup> et nihil discrevit inter nos et illos, fide purificans corda eorum. <sup>10</sup> Nunc ergo quid tentatis Deum, imponere jugum super cervices discipulorum quod neque patres nostri, neque nos portare potuimus ? <sup>11</sup> sed per gratiam Domini Jesu Christi credimus salvari, quemadmodum et illi. <sup>12</sup> Tacuit autem omnis multitudo : et audiebant Barnabam et Paulum narrantes quanta Deus fecisset signa et prodigia in gentibus per eos.</p>
<p><sup>13</sup> Et postquam tacuerunt, respondit Jacobus, dicens : Viri fratres, audite me. <sup>14</sup> Simon narravit quemadmodum primum Deus visitavit sumere ex gentibus populum nomini suo. <sup>15</sup> Et huic concordant verba prophetarum : sicut scriptum est :</p>
<p><sup>16</sup> Post hæc revertar,<br />
et reædificabo tabernaculum David quod decidit :<br />
et diruta ejus reædificabo,<br />
et erigam illud :<br />
<sup>17</sup> ut requirant ceteri hominum Dominum,<br />
et omnes gentes super quas invocatum est nomen meum,<br />
dicit Dominus faciens hæc.<br />
<sup>18</sup> Notum a sæculo est Domino opus suum.</p>
<p><sup>19</sup> Propter quod ego judico non inquietari eos qui ex gentibus convertuntur ad Deum, <sup>20</sup> sed scribere ad eos ut abstineant se a contaminationibus simulacrorum, et fornicatione, et suffocatis, et sanguine. <sup>21</sup> Moyses enim a temporibus antiquis habet in singulis civitatibus qui eum prædicent in synagogis, ubi per omne sabbatum legitur.</p>
<p><sup>22</sup> Tunc placuit Apostolis et senioribus cum omni ecclesia eligere viros ex eis, et mittere Antiochiam cum Paulo et Barnaba : Judam, qui cognominabatur Barsabas, et Silam, viros primos in fratribus : <sup>23</sup> scribentes per manus eorum : Apostoli et seniores fratres, his qui sunt Antiochiæ, et Syriæ, et Ciliciæ, fratribus ex gentibus, salutem. <sup>24</sup> Quoniam audivimus quia quidam ex nobis exeuntes, turbaverunt vos verbis, evertentes animas vestras, quibus non mandavimus, <sup>25</sup> placuit nobis collectis in unum eligere viros, et mittere ad vos cum carissimis nostris Barnaba et Paulo, <sup>26</sup> hominibus qui tradiderunt animas suas pro nomine Domini nostri Jesu Christi. <sup>27</sup> Misimus ergo Judam et Silam, qui et ipsi vobis verbis referent eadem. <sup>28</sup> Visum est enim Spiritui Sancto et nobis nihil ultra imponere vobis oneris quam hæc necessaria : <sup>29</sup> ut abstineatis vos ab immolatis simulacrorum, et sanguine, et suffocato, et fornicatione : a quibus custodientes vos, bene agetis. Valete. <sup>30</sup> Illi ergo dimissi, descenderunt Antiochiam : et congregata multitudine tradiderunt epistolam. <sup>31</sup> Quam cum legissent, gavisi sunt super consolatione. <sup>32</sup> Judas autem et Silas, et ipsi cum essent prophetæ, verbo plurimo consolati sunt fratres, et confirmaverunt. <sup>33</sup> Facto autem ibi aliquanto tempore, dimissi sunt cum pace a fratribus ad eos qui miserant illos. <sup>34</sup> Visum est autem Silæ ibi remanere : Judas autem solus abiit Jerusalem.</p>
<p><sup>35</sup> Paulus autem et Barnabas demorabantur Antiochiæ, docentes et evangelizantes cum aliis pluribus verbum Domini. <sup>36</sup> Post aliquot autem dies, dixit ad Barnabam Paulus : Revertentes visitemus fratres per universas civitates in quibus prædicavimus verbum Domini, quomodo se habeant. <sup>37</sup> Barnabas autem volebat secum assumere et Joannem, qui cognominabatur Marcus. <sup>38</sup> Paulus autem rogabat eum (ut qui discessisset ab eis de Pamphylia, et non isset cum eis in opus) non debere recipi. <sup>39</sup> Facta est autem dissensio, ita ut discederent ab invicem, et Barnabas quidem, assumpto Marco, navigaret Cyprum.</p>
<p><sup>40</sup> Paulus vero, electo Sila, profectus est, traditus gratiæ Dei a fratribus. <sup>41</sup> Perambulabat autem Syriam et Ciliciam, confirmans ecclesias : præcipiens custodire præcepta Apostolorum et seniorum.</p>
</div>
<div id="section-1178" class="section level2">
<h2>16</h2>
<p>Pervenit autem Derben et Lystram. Et ecce discipulus quidam erat ibi nomine Timotheus, filius mulieris Judææ fidelis, patre gentili. <sup>2</sup> Huic testimonium bonum reddebant qui in Lystris erant et Iconio fratres. <sup>3</sup> Hunc voluit Paulus secum proficisci : et assumens circumcidit eum propter Judæos qui erant in illis locis. Sciebant enim omnes quod pater ejus erat gentilis. <sup>4</sup> Cum autem pertransirent civitates, tradebant eis custodiri dogmata quæ erant decreta ab Apostolis et senioribus qui erant Jerosolymis. <sup>5</sup> Et ecclesiæ quidem confirmabantur fide, et abundabunt numero quotidie. <sup>6</sup> Transeuntes autem Phrygiam et Galatiæ regionem, vetati sunt a Spiritu Sancto loqui verbum Dei in Asia. <sup>7</sup> Cum venissent autem in Mysiam, tentabant ire in Bithyniam : et non permisit eos Spiritus Jesu. <sup>8</sup> Cum autem pertransissent Mysiam, descenderunt Troadem : <sup>9</sup> et visio per noctem Paulo ostensa est : vir Macedo quidam erat stans et deprecans eum, et dicens : Transiens in Macedoniam, adjuva nos.</p>
<p><sup>10</sup> Ut autem visum vidit, statim quæsivimus proficisci in Macedoniam, certi facti quod vocasset nos Deus evangelizare eis. <sup>11</sup> Navigantes autem a Troade, recto cursu venimus Samothraciam, et sequenti die Neapolim : <sup>12</sup> et inde Philippos, quæ est prima partis Macedoniæ civitas, colonia. Eramus autem in hac urbe diebus aliquot, conferentes. <sup>13</sup> Die autem sabbatorum egressi sumus foras portam juxta flumen, ubi videbatur oratio esse : et sedentes loquebamur mulieribus quæ convenerant. <sup>14</sup> Et quædam mulier nomine Lydia, purpuraria civitatis Thyatirenorum, colens Deum, audivit : cujus Dominus aperuit cor intendere his quæ dicebantur a Paulo. <sup>15</sup> Cum autem baptizata esset, et domus ejus, deprecata est, dicens : Si judicastis me fidelem Domino esse, introite in domum meam, et manete. Et coëgit nos. <sup>16</sup> Factum est autem euntibus nobis ad orationem, puellam quamdam habentem spiritum pythonem obviare nobis, quæ quæstum magnum præstabat dominis suis divinando. <sup>17</sup> Hæc subsecuta Paulum et nos, clamabat dicens : Isti homines servi Dei excelsi sunt, qui annuntiant vobis viam salutis. <sup>18</sup> Hoc autem faciebat multis diebus. Dolens autem Paulus, et conversus, spiritui dixit : Præcipio tibi in nomine Jesu Christi exire ab ea. Et exiit eadem hora. <sup>19</sup> Videntes autem domini ejus quia exivit spes quæstus eorum, apprehendentes Paulum et Silam, perduxerunt in forum ad principes : <sup>20</sup> et offerentes eos magistratibus, dixerunt : Hi homines conturbant civitatem nostram, cum sint Judæi : <sup>21</sup> et annuntiant morem quem non licet nobis suscipere neque facere, cum simus Romani.</p>
<p><sup>22</sup> Et cucurrit plebs adversus eos : et magistratus, scissis tunicis eorum, jusserunt eos virgis cædi. <sup>23</sup> Et cum multas plagas eis imposuissent, miserunt eos in carcerem, præcipientes custodi ut diligenter custodiret eos. <sup>24</sup> Qui cum tale præceptum accepisset, misit eos in interiorem carcerem, et pedes eorum strinxit ligno. <sup>25</sup> Media autem nocte Paulus et Silas orantes, laudabant Deum : et audiebant eos qui in custodia erant. <sup>26</sup> Subito vero terræmotus factus est magnus, ita ut moverentur fundamenta carceris. Et statim aperta sunt omnia ostia : et universorum vincula soluta sunt. <sup>27</sup> Expergefactus autem custos carceris, et videns januas apertas carceris, evaginato gladio volebat se interficere, æstimans fugisse vinctos. <sup>28</sup> Clamavit autem Paulus voce magna, dicens : Nihil tibi mali feceris : universi enim hic sumus. <sup>29</sup> Petitoque lumine, introgressus est : et tremefactus procidit Paulo et Silæ ad pedes : <sup>30</sup> et producens eos foras, ait : Domini, quid me oportet facere, ut salvus fiam ? <sup>31</sup> At illi dixerunt : Crede in Dominum Jesum, et salvus eris tu, et domus tua. <sup>32</sup> Et locuti sunt ei verbum Domini cum omnibus qui erant in domo ejus. <sup>33</sup> Et tollens eos in illa hora noctis, lavit plagas eorum : et baptizatus est ipse, et omnis domus ejus continuo. <sup>34</sup> Cumque perduxisset eos in domum suam, apposuit eis mensam, et lætatus est cum omni domo sua credens Deo.</p>
<p><sup>35</sup> Et cum dies factus esset, miserunt magistratus lictores, dicentes : Dimitte homines illos. <sup>36</sup> Nuntiavit autem custos carceris verba hæc Paulo : Quia miserunt magistratus ut dimittamini : nunc igitur exeuntes, ite in pace. <sup>37</sup> Paulus autem dixit eis : Cæsos nos publice, indemnatos homines Romanos, miserunt in carcerem : et nunc occulte nos ejiciunt ? Non ita : sed veniant, <sup>38</sup> et ipsi nos ejiciant. Nuntiaverunt autem magistratibus lictores verba hæc. Timueruntque audito quod Romani essent : <sup>39</sup> et venientes deprecati sunt eos, et educentes rogabant ut egrederentur de urbe. <sup>40</sup> Exeuntes autem de carcere, introierunt ad Lydiam : et visis fratribus consolati sunt eos, et profecti sunt.</p>
</div>
<div id="section-1179" class="section level2">
<h2>17</h2>
<p>Cum autem perambulassent Amphipolim et Apolloniam, venerunt Thessalonicam, ubi erat synagoga Judæorum. <sup>2</sup> Secundum consuetudinem autem Paulus introivit ad eos, et per sabbata tria disserebat eis de Scripturis, <sup>3</sup> adaperiens et insinuans quia Christum oportuit pati, et resurgere a mortuis : et quia hic est Jesus Christus, quem ego annuntio vobis. <sup>4</sup> Et quidam ex eis crediderunt et adjuncti sunt Paulo et Silæ : et de colentibus gentilibusque multitudo magna, et mulieres nobiles non paucæ. <sup>5</sup> Zelantes autem Judæi, assumentesque de vulgo viros quosdam malos, et turba facta, concitaverunt civitatem : et assistentes domui Jasonis quærebant eos producere in populum. <sup>6</sup> Et cum non invenissent eos, trahebant Jasonem et quosdam fratres ad principes civitatis, clamantes : Quoniam hi qui urbem concitant, et huc venerunt, <sup>7</sup> quos suscepit Jason, et hi omnes contra decreta Cæsaris faciunt, regem alium dicentes esse, Jesum. <sup>8</sup> Concitaverunt autem plebem et principes civitatis audientes hæc. <sup>9</sup> Et accepta satisfactione a Jasone et a ceteris, dimiserunt eos.</p>
<p><sup>10</sup> Fratres vero confestim per noctem dimiserunt Paulum et Silam in Berœam. Qui cum venissent, in synagogam Judæorum introierunt. <sup>11</sup> Hi autem erant nobiliores eorum qui sunt Thessalonicæ, qui susceperunt verbum cum omni aviditate, quotidie scrutantes Scripturas, si hæc ita se haberent. <sup>12</sup> Et multi quidem crediderunt ex eis, et mulierum gentilium honestarum, et viri non pauci. <sup>13</sup> Cum autem cognovissent in Thessalonica Judæi quia et Berœæ prædicatum est a Paulo verbum Dei, venerunt et illuc commoventes, et turbantes multitudinem. <sup>14</sup> Statimque tunc Paulum dimiserunt fratres, ut iret usque ad mare : Silas autem et Timotheus remanserunt ibi.</p>
<p><sup>15</sup> Qui autem deducebant Paulum, perduxerunt eum usque Athenas, et accepto mandato ab eo ad Silam et Timotheum ut quam celeriter venirent ad illum, profecti sunt. <sup>16</sup> Paulus autem cum Athenis eos exspectaret, incitabatur spiritus ejus in ipso, videns idololatriæ deditam civitatem. <sup>17</sup> Disputabat igitur in synagoga cum Judæis et colentibus, et in foro, per omnes dies ad eos qui aderant. <sup>18</sup> Quidam autem epicurei et stoici philosophi disserebant cum eo, et quidam dicebant : Quid vult seminiverbius hic dicere ? Alii vero : Novorum dæmoniorum videtur annuntiator esse : quia Jesum et resurrectionem annuntiabat eis.</p>
<p><sup>19</sup> Et apprehensum eum ad Areopagum duxerunt, dicentes : Possumus scire quæ est hæc nova, quæ a te dicitur, doctrina ? <sup>20</sup> nova enim quædam infers auribus nostris : volumus ergo scire quidnam velint hæc esse. <sup>21</sup> (Athenienses autem omnes, et advenæ hospites, ad nihil aliud vacabant nisi aut dicere aut audire aliquid novi.) <sup>22</sup> Stans autem Paulus in medio Areopagi, ait : Viri Athenienses, per omnia quasi superstitiosiores vos video. <sup>23</sup> Præteriens enim, et videns simulacra vestra, inveni et aram in qua scriptum erat : Ignoto Deo. Quod ergo ignorantes colitis, hoc ego annuntio vobis. <sup>24</sup> Deus, qui fecit mundum, et omnia quæ in eo sunt, hic cæli et terræ cum sit Dominus, non in manufactis templis habitat, <sup>25</sup> nec manibus humanis colitur indigens aliquo, cum ipse det omnibus vitam, et inspirationem, et omnia : <sup>26</sup> fecitque ex uno omne genus hominum inhabitare super universam faciem terræ, definiens statuta tempora, et terminos habitationis eorum, <sup>27</sup> quærere Deum si forte attrectent eum, aut inveniant, quamvis non longe sit ab unoquoque nostrum. <sup>28</sup> In ipso enim vivimus, et movemur, et sumus : sicut et quidam vestrorum poëtarum dixerunt : Ipsius enim et genus sumus. <sup>29</sup> Genus ergo cum simus Dei, non debemus æstimare auro, aut argento, aut lapidi, sculpturæ artis, et cogitationis hominis, divinum esse simile. <sup>30</sup> Et tempora quidem hujus ignorantiæ despiciens Deus, nunc annuntiat hominibus ut omnes ubique pœnitentiam agant, <sup>31</sup> eo quod statuit diem in quo judicaturus est orbem in æquitate, in viro in quo statuit, fidem præbens omnibus, suscitans eum a mortuis. <sup>32</sup> Cum audissent autem resurrectionem mortuorum, quidam quidem irridebant, quidam vero dixerunt : Audiemus te de hoc iterum. <sup>33</sup> Sic Paulus exivit de medio eorum. <sup>34</sup> Quidam vero viri adhærentes ei, crediderunt : in quibus et Dionysius Areopagita, et mulier nomine Damaris, et alii cum eis.</p>
</div>
<div id="section-1180" class="section level2">
<h2>18</h2>
<p>Post hæc egressus ab Athenis, venit Corinthum : <sup>2</sup> et inveniens quemdam Judæum nomine Aquilam, Ponticum genere, qui nuper venerat ab Italia, et Priscillam uxorem ejus (eo quod præcepisset Claudius discedere omnes Judæos a Roma), accessit ad eos. <sup>3</sup> Et quia ejusdem erat artis, manebat apud eos, et operabatur. (Erant autem scenofactoriæ artis.) <sup>4</sup> Et disputabat in synagoga per omne sabbatum, interponens nomen Domini Jesu : suadebatque Judæis et Græcis. <sup>5</sup> Cum venissent autem de Macedonia Silas et Timotheus, instabat verbo Paulus, testificans Judæis esse Christum Jesum. <sup>6</sup> Contradicentibus autem eis, et blasphemantibus, excutiens vestimenta sua, dixit ad eos : Sanguis vester super caput vestrum : mundus ego : ex hoc ad gentes vadam. <sup>7</sup> Et migrans inde, intravit in domum cujusdam, nomine Titi Justi, colentis Deum, cujus domus erat conjuncta synagogæ. <sup>8</sup> Crispus autem archisynagogus credidit Domino cum omni domo sua : et multi Corinthiorum audientes credebant, et baptizabantur. <sup>9</sup> Dixit autem Dominus nocte per visionem Paulo : Noli timere, sed loquere, et ne taceas : <sup>10</sup> propter quod ego sum tecum, et nemo apponetur tibi ut noceat te : quoniam populus est mihi multus in hac civitate. <sup>11</sup> Sedit autem ibi annum et sex menses, docens apud eos verbum Dei.</p>
<p><sup>12</sup> Gallione autem proconsule Achaiæ, insurrexerunt uno animo Judæi in Paulum, et adduxerunt eum ad tribunal, <sup>13</sup> dicentes : Quia contra legem hic persuadet hominibus colere Deum. <sup>14</sup> Incipiente autem Paulo aperire os, dixit Gallio ad Judæos : Si quidem esset iniquum aliquid aut facinus pessimum, o viri Judæi, recte vos sustinerem. <sup>15</sup> Si vero quæstiones sunt de verbo, et nominibus, et lege vestra, vos ipsi videritis : judex ego horum nolo esse. <sup>16</sup> Et minavit eos a tribunali. <sup>17</sup> Apprehendentes autem omnes Sosthenem principem synagogæ, percutiebant eum ante tribunal : et nihil eorum Gallioni curæ erat.</p>
<p><sup>18</sup> Paulus vero cum adhuc sustinuisset dies multos fratribus valefaciens, navigavit in Syriam (et cum eo Priscilla et Aquila), qui sibi totonderat in Cenchris caput : habebat enim votum. <sup>19</sup> Devenitque Ephesum, et illos ibi reliquit. Ipse vero ingressus synagogam, disputabat cum Judæis. <sup>20</sup> Rogantibus autem eis ut ampliori tempore maneret, non consensit, <sup>21</sup> sed valefaciens, et dicens : Iterum revertar ad vos, Deo volente : profectus est ab Epheso. <sup>22</sup> Et descendens Cæsaream, ascendit, et salutavit ecclesiam, et descendit Antiochiam.</p>
<p><sup>23</sup> Et facto ibi aliquanto tempore profectus est, perambulans ex ordine Galaticam regionem, et Phrygiam, confirmans omnes discipulos. <sup>24</sup> Judæus autem quidam, Apollo nomine, Alexandrinus genere, vir eloquens, devenit Ephesum, potens in scripturis. <sup>25</sup> Hic erat edoctus viam Domini : et fervens spiritu loquebatur, et docebat diligenter ea quæ sunt Jesu, sciens tantum baptisma Joannis. <sup>26</sup> Hic ergo cœpit fiducialiter agere in synagoga. Quem cum audissent Priscilla et Aquila, assumpserunt eum, et diligentius exposuerunt ei viam Domini. <sup>27</sup> Cum autem vellet ire Achaiam, exhortati fratres, scripserunt discipulis ut susciperent eum. Qui cum venisset, contulit multum his qui crediderant. <sup>28</sup> Vehementer enim Judæos revincebat publice, ostendens per Scripturas esse Christum Jesum.</p>
</div>
<div id="section-1181" class="section level2">
<h2>19</h2>
<p>Factum est autem cum Apollo esset Corinthi, ut Paulus peragratis superioribus partibus veniret Ephesum, et inveniret quosdam discipulos : <sup>2</sup> dixitque ad eos : Si Spiritum Sanctum accepistis credentes ? At illi dixerunt ad eum : Sed neque si Spiritus Sanctus est, audivimus. <sup>3</sup> Ille vero ait : In quo ergo baptizati estis ? Qui dixerunt : In Joannis baptismate. <sup>4</sup> Dixit autem Paulus : Joannes baptizavit baptismo pœnitentiæ populum, dicens in eum qui venturus esset post ipsum ut crederent, hoc est, in Jesum. <sup>5</sup> His auditis, baptizati sunt in nomine Domini Jesu. <sup>6</sup> Et cum imposuisset illis manus Paulus, venit Spiritus Sanctus super eos, et loquebantur linguis, et prophetabant. <sup>7</sup> Erant autem omnes viri fere duodecim.</p>
<p><sup>8</sup> Introgressus autem synagogam, cum fiducia loquebatur per tres menses, disputans et suadens de regno Dei. <sup>9</sup> Cum autem quidam indurarentur, et non crederent, maledicentes viam Domini coram multitudine, discedens ab eis, segregavit discipulos, quotidie disputans in schola tyranni cujusdam. <sup>10</sup> Hoc autem factum est per biennium, ita ut omnes qui habitabant in Asia audirent verbum Domini, Judæi atque gentiles. <sup>11</sup> Virtutesque non quaslibet faciebat Deus per manum Pauli, <sup>12</sup> ita ut etiam super languidos deferrentur a corpore ejus sudaria et semicinctia, et recedebant ab eis languores, et spiritus nequam egrediebantur.</p>
<p><sup>13</sup> Tentaverunt autem quidam et de circumeuntibus Judæis exorcistis invocare super eos qui habebant spiritus malos nomen Domini Jesu, dicentes : Adjuro vos per Jesum, quem Paulus prædicat. <sup>14</sup> Erant autem quidam Judæi, Scevæ principis sacerdotum septem filii, qui hoc faciebant. <sup>15</sup> Respondens autem spiritus nequam dixit eis : Jesum novi, et Paulum scio : vos autem qui estis ? <sup>16</sup> Et insiliens in eos homo, in quo erat dæmonium pessimum, et dominatus amborum, invaluit contra eos, ita ut nudi et vulnerati effugerent de domo illa. <sup>17</sup> Hoc autem notum factum est omnibus Judæis, atque gentilibus qui habitabant Ephesi : et cecidit timor super omnes illos, et magnificabatur nomen Domini Jesu. <sup>18</sup> Multique credentium veniebant, confitentes et annuntiantes actus suos. <sup>19</sup> Multi autem ex eis, qui fuerant curiosa sectati, contulerunt libros, et combusserunt coram omnibus : et computatis pretiis illorum, invenerunt pecuniam denariorum quinquaginta millium. <sup>20</sup> Ita fortiter crescebat verbum Dei, et confirmabatur.</p>
<p><sup>21</sup> His autem expletis, proposuit Paulus in Spiritu, transita Macedonia et Achaia, ire Jerosolymam, dicens : Quoniam postquam fuero ibi, oportet me et Romam videre. <sup>22</sup> Mittens autem in Macedoniam duos ex ministrantibus sibi, Timotheum et Erastum, ipse remansit ad tempus in Asia. <sup>23</sup> Facta est autem illo tempore turbatio non minima de via Domini. <sup>24</sup> Demetrius enim quidam nomine, argentarius, faciens ædes argenteas Dianæ, præstabat artificibus non modicum quæstum : <sup>25</sup> quos convocans, et eos qui hujusmodi erant opifices, dixit : Viri, scitis quia de hoc artificio est nobis acquisitio : <sup>26</sup> et videtis et auditis quia non solum Ephesi, sed pene totius Asiæ, Paulus hic suadens avertit multam turbam, dicens : Quoniam non sunt dii, qui manibus fiunt. <sup>27</sup> Non solum autem hæc periclitabitur nobis pars in redargutionem venire, sed et magnæ Dianæ templum in nihilum reputabitur, sed et destrui incipiet majestas ejus, quam tota Asia et orbis colit. <sup>28</sup> His auditis, repleti sunt ira, et exclamaverunt dicentes : Magna Diana Ephesiorum. <sup>29</sup> Et impleta est civitas confusione, et impetum fecerunt uno animo in theatrum, rapto Gajo et Aristarcho Macedonibus, comitibus Pauli. <sup>30</sup> Paulo autem volente intrare in populum, non permiserunt discipuli. <sup>31</sup> Quidam autem et de Asiæ principibus, qui erant amici ejus, miserunt ad eum rogantes ne se daret in theatrum : <sup>32</sup> alii autem aliud clamabant. Erat enim ecclesia confusa : et plures nesciebant qua ex causa convenissent. <sup>33</sup> De turba autem detraxerunt Alexandrum, propellentibus eum Judæis. Alexander autem manu silentio postulato, volebat reddere rationem populo. <sup>34</sup> Quem ut cognoverunt Judæum esse, vox facta una est omnium, quasi per horas duas clamantium : Magna Diana Ephesiorum. <sup>35</sup> Et cum sedasset scriba turbas, dixit : Viri Ephesii, quis enim est hominum, qui nesciat Ephesiorum civitatem cultricem esse magnæ Dianæ, Jovisque prolis ? <sup>36</sup> Cum ergo his contradici non possit, oportet vos sedatos esse, et nihil temere agere. <sup>37</sup> Adduxistis enim homines istos, neque sacrilegos, neque blasphemantes deam vestram. <sup>38</sup> Quod si Demetrius et qui cum eo sunt artifices, habent adversus aliquem causam, conventus forenses aguntur, et proconsules sunt : accusent invicem. <sup>39</sup> Si quid autem alterius rei quæritis, in legitima ecclesia poterit absolvi. <sup>40</sup> Nam et periclitamur argui seditionis hodiernæ, cum nullus obnoxius sit de quo possimus reddere rationem concursus istius. Et cum hæc dixisset, dimisit ecclesiam.</p>
</div>
<div id="section-1182" class="section level2">
<h2>20</h2>
<p>Postquam autem cessavit tumultus, vocatis Paulus discipulis, et exhortatus eos, valedixit, et profectus est ut iret in Macedoniam. <sup>2</sup> Cum autem perambulasset partes illas, et exhortatus eos fuisset multo sermone, venit ad Græciam : <sup>3</sup> ubi cum fecisset menses tres, factæ sunt illi insidiæ a Judæis navigaturo in Syriam : habuitque consilium ut reverteretur per Macedoniam. <sup>4</sup> Comitatus est autem eum Sopater Pyrrhi Berœensis, Thessalonicensium vero Aristarchus, et Secundus, et Gajus Derbeus, et Timotheus : Asiani vero Tychicus et Trophimus.</p>
<p><sup>5</sup> Hi cum præcessissent, sustinuerunt nos Troade : <sup>6</sup> nos vero navigavimus post dies azymorum a Philippis, et venimus ad eos Troadem in diebus quinque, ubi demorati sumus diebus septem. <sup>7</sup> Una autem sabbati cum convenissemus ad frangendum panem, Paulus disputabat cum eis profecturus in crastinum, protraxitque sermonem usque in mediam noctem. <sup>8</sup> Erant autem lampades copiosæ in cœnaculo, ubi eramus congregati. <sup>9</sup> Sedens autem quidam adolescens nomine Eutychus super fenestram, cum mergeretur somno gravi, disputante diu Paulo, ductus somno cecidit de tertio cœnaculo deorsum, et sublatus est mortuus. <sup>10</sup> Ad quem cum descendisset Paulus, incubuit super eum : et complexus dixit : Nolite turbari, anima enim ipsius in ipso est. <sup>11</sup> Ascendens autem, frangensque panem, et gustans, satisque allocutus usque in lucem, sic profectus est. <sup>12</sup> Adduxerunt autem puerum viventem, et consolati sunt non minime.</p>
<p><sup>13</sup> Nos autem ascendentes navem, navigavimus in Asson, inde suscepturi Paulum : sic enim disposuerat ipse per terram iter facturus. <sup>14</sup> Cum autem convenisset nos in Asson, assumpto eo, venimus Mitylenen. <sup>15</sup> Et inde navigantes, sequenti die venimus contra Chium, et alia applicuimus Samum, et sequenti die venimus Miletum. <sup>16</sup> Proposuerat enim Paulus transnavigare Ephesum, ne qua mora illi fieret in Asia. Festinabat enim, si possibile sibi esset, ut diem Pentecostes faceret Jerosolymis.</p>
<p><sup>17</sup> A Mileto autem mittens Ephesum, vocavit majores natu ecclesiæ. <sup>18</sup> Qui cum venissent ad eum, et simul essent, dixit eis : Vos scitis a prima die qua ingressus sum in Asiam, qualiter vobiscum per omne tempus fuerim, <sup>19</sup> serviens Domino cum omni humilitate, et lacrimis, et tentationibus, quæ mihi acciderunt ex insidiis Judæorum : <sup>20</sup> quomodo nihil subtraxerim utilium, quominus annuntiarem vobis et docerem vos, publice et per domos, <sup>21</sup> testificans Judæis atque gentilibus in Deum pœnitentiam, et fidem in Dominum nostrum Jesum Christum. <sup>22</sup> Et nunc ecce alligatus ego spiritu, vado in Jerusalem : quæ in ea ventura sint mihi, ignorans : <sup>23</sup> nisi quod Spiritus Sanctus per omnes civitates mihi protestatur, dicens quoniam vincula et tribulationes Jerosolymis me manent. <sup>24</sup> Sed nihil horum vereor : nec facio animam meam pretiosiorem quam me, dummodo consummem cursum meum, et ministerium verbi quod accepi a Domino Jesu, testificari Evangelium gratiæ Dei. <sup>25</sup> Et nunc ecce ego scio quia amplius non videbitis faciem meam vos omnes, per quos transivi prædicans regnum Dei. <sup>26</sup> Quapropter contestor vos hodierna die, quia mundus sum a sanguine omnium. <sup>27</sup> Non enim subterfugi, quominus annuntiarem omne consilium Dei vobis. <sup>28</sup> Attendite vobis, et universo gregi, in quo vos Spiritus Sanctus posuit episcopos regere ecclesiam Dei, quam acquisivit sanguine suo. <sup>29</sup> Ego scio quoniam intrabunt post discessionem meam lupi rapaces in vos, non parcentes gregi. <sup>30</sup> Et ex vobis ipsis exsurgent viri loquentes perversa, ut abducant discipulos post se. <sup>31</sup> Propter quod vigilate, memoria retinentes quoniam per triennium nocte et die non cessavi, cum lacrimis monens unumquemque vestrum. <sup>32</sup> Et nunc commendo vos Deo, et verbo gratiæ ipsius, qui potens est ædificare, et dare hæreditatem in sanctificatis omnibus. <sup>33</sup> Argentum, et aurum, aut vestem nullius concupivi, sicut <sup>34</sup> ipsi scitis : quoniam ad ea quæ mihi opus erant, et his qui mecum sunt, ministraverunt manus istæ. <sup>35</sup> Omnia ostendi vobis, quoniam sic laborantes, oportet suscipere infirmos ac meminisse verbi Domini Jesu : quoniam ipse dixit : Beatius est magis dare, quam accipere. <sup>36</sup> Et cum hæc dixisset, positis genibus suis oravit cum omnibus illis. <sup>37</sup> Magnus autem fletus factus est omnium : et procumbentes super collum Pauli, osculabantur eum, <sup>38</sup> dolentes maxime in verbo quod dixerat, quoniam amplius faciem ejus non essent visuri. Et deducebant eum ad navem.</p>
</div>
<div id="section-1183" class="section level2">
<h2>21</h2>
<p>Cum autem factum esset ut navigaremus abstracti ab eis, recto cursu venimus Coum, et sequenti die Rhodum, et inde Pataram. <sup>2</sup> Et cum invenissemus navem transfretantem in Phœnicen, ascendentes navigavimus. <sup>3</sup> Cum apparuissemus autem Cypro, relinquentes eam ad sinistram, navigavimus in Syriam, et venimus Tyrum : ibi enim navis expositura erat onus. <sup>4</sup> Inventis autem discipulis, mansimus ibi diebus septem : qui Paulo dicebant per Spiritum ne ascenderet Jerosolymam. <sup>5</sup> Et expletis diebus, profecti ibamus, deducentibus nos omnibus cum uxoribus et filiis usque foras civitatem : et positis genibus in littore, oravimus. <sup>6</sup> Et cum valefecissemus invicem, ascendimus navem : illi autem redierunt in sua. <sup>7</sup> Nos vero navigatione expleta a Tyro descendimus Ptolemaidam : et salutatis fratribus, mansimus die una apud illos. <sup>8</sup> Alia autem die profecti, venimus Cæsaream. Et intrantes domum Philippi evangelistæ, qui erat unus de septem, mansimus apud eum. <sup>9</sup> Huic autem erant quatuor filiæ virgines prophetantes.</p>
<p><sup>10</sup> Et cum moraremur per dies aliquot, supervenit quidam a Judæa propheta, nomine Agabus. <sup>11</sup> Is cum venisset ad nos, tulit zonam Pauli : et alligans sibi pedes et manus, dixit : Hæc dicit Spiritus Sanctus : Virum, cujus est zona hæc, sic alligabunt in Jerusalem Judæi, et tradent in manus gentium. <sup>12</sup> Quod cum audissemus, rogabamus nos, et qui loci illius erant, ne ascenderet Jerosolymam. <sup>13</sup> Tunc respondit Paulus, et dixit : Quid facitis flentes, et affligentes cor meum ? Ego enim non solum alligari, sed et mori in Jerusalem paratus sum propter nomen Domini Jesu. <sup>14</sup> Et cum ei suadere non possemus, quievimus, dicentes : Domini voluntas fiat.</p>
<p><sup>15</sup> Post dies autem istos, præparati ascendebamus in Jerusalem. <sup>16</sup> Venerunt autem et ex discipulis a Cæsarea nobiscum, adducentes secum apud quem hospitaremur Mnasonem quemdam Cyprium, antiquum discipulum. <sup>17</sup> Et cum venissemus Jerosolymam, libenter exceperunt nos fratres.</p>
<p><sup>18</sup> Sequenti autem die introibat Paulus nobiscum ad Jacobum, omnesque collecti sunt seniores. <sup>19</sup> Quos cum salutasset, narrabat per singula quæ Deus fecisset in gentibus per ministerium ipsius. <sup>20</sup> At illi cum audissent, magnificabant Deum, dixeruntque ei : Vides, frater, quot millia sunt in Judæis qui crediderunt, et omnes æmulatores sunt legis. <sup>21</sup> Audierunt autem de te quia discessionem doceas a Moyse eorum qui per gentes sunt Judæorum, dicens non debere eos circumcidere filios suos, neque secundum consuetudinem ingredi. <sup>22</sup> Quid ergo est ? utique oportet convenire multitudinem : audient enim te supervenisse. <sup>23</sup> Hoc ergo fac quod tibi dicimus. Sunt nobis viri quatuor, votum habentes super se. <sup>24</sup> His assumptis, sanctifica te cum illis, et impende in illis ut radant capita : et scient omnes quia quæ de te audierunt, falsa sunt, sed ambulas et ipse custodiens legem. <sup>25</sup> De his autem qui crediderunt ex gentibus, nos scripsimus judicantes ut abstineant se ab idolis immolato, et sanguine, et suffocato, et fornicatione. <sup>26</sup> Tunc Paulus, assumptis viris, postera die purificatus cum illis intravit in templum, annuntians expletionem dierum purificationis, donec offerretur pro unoquoque eorum oblatio.</p>
<p><sup>27</sup> Dum autem septem dies consummarentur, hi qui de Asia erant Judæi, cum vidissent eum in templo, concitaverunt omnem populum, et injecerunt ei manus, clamantes : <sup>28</sup> Viri Israëlitæ, adjuvate : hic est homo qui adversus populum, et legem, et locum hunc, omnes ubique docens, insuper et gentiles induxit in templum, et violavit sanctum locum istum. <sup>29</sup> Viderant enim Trophimum Ephesium in civitate cum ipso, quem æstimaverunt quoniam in templum introduxisset Paulus. <sup>30</sup> Commotaque est civitas tota, et facta est concursio populi. Et apprehendentes Paulum, trahebant eum extra templum : et statim clausæ sunt januæ. <sup>31</sup> Quærentibus autem eum occidere, nuntiatum est tribuno cohortis quia tota confunditur Jerusalem. <sup>32</sup> Qui statim, assumptis militibus et centurionibus, decurrit ad illos. Qui cum vidissent tribunum et milites, cessaverunt percutere Paulum. <sup>33</sup> Tunc accedens tribunus apprehendit eum, et jussit eum alligari catenis duabus : et interrogabat quis esset, et quid fecisset. <sup>34</sup> Alii autem aliud clamabant in turba. Et cum non posset certum cognoscere præ tumultu, jussit duci eum in castra. <sup>35</sup> Et cum venisset ad gradus, contigit ut portaretur a militibus propter vim populi. <sup>36</sup> Sequebatur enim multitudo populi, clamans : Tolle eum. <sup>37</sup> Et cum cœpisset induci in castra Paulus, dicit tribuno : Si licet mihi loqui aliquid ad te ? Qui dixit : Græce nosti ? <sup>38</sup> nonne tu es Ægyptius, qui ante hos dies tumultum concitasti, et eduxisti in desertum quatuor millia virorum sicariorum ? <sup>39</sup> Et dixit ad eum Paulus : Ego homo sum quidem Judæus a Tarso Ciliciæ, non ignotæ civitatis municeps. Rogo autem te, permitte mihi loqui ad populum. <sup>40</sup> Et cum ille permisisset, Paulus stans in gradibus annuit manu ad plebem, et magno silentio facto, allocutus est lingua hebræa, dicens :</p>
</div>
<div id="section-1184" class="section level2">
<h2>22</h2>
<p>Viri fratres, et patres, audite quam ad vos nunc reddo rationem. <sup>2</sup> Cum audissent autem quia hebræa lingua loqueretur ad illos, magis præstiterunt silentium. <sup>3</sup> Et dicit : Ego sum vir Judæus, natus in Tarso Ciliciæ, nutritus autem in ista civitate, secus pedes Gamaliel eruditus juxta veritatem paternæ legis, æmulator legis, sicut et vos omnes estis hodie : <sup>4</sup> qui hanc viam persecutus sum usque ad mortem, alligans et tradens in custodias viros ac mulieres, <sup>5</sup> sicut princeps sacerdotum mihi testimonium reddit, et omnes majores natu : a quibus et epistolas accipiens, ad fratres Damascum pergebam, ut adducerem inde vinctos in Jerusalem ut punirentur. <sup>6</sup> Factum est autem, eunte me, et appropinquante Damasco media die, subito de cælo circumfulsit me lux copiosa : <sup>7</sup> et decidens in terram, audivi vocem dicentem mihi : Saule, Saule, quid me persequeris ? <sup>8</sup> Ego autem respondi : Quis es, domine ? Dixitque ad me : Ego sum Jesus Nazarenus, quem tu persequeris. <sup>9</sup> Et qui mecum erant, lumen quidem viderunt, vocem autem non audierunt ejus qui loquebatur mecum. <sup>10</sup> Et dixi : Quid faciam, domine ? Dominus autem dixit ad me : Surgens vade Damascum : et ibi tibi dicetur de omnibus quæ te oporteat facere. <sup>11</sup> Et cum non viderem præ claritate luminis illius, ad manum deductus a comitibus, veni Damascum. <sup>12</sup> Ananias autem quidam vir secundum legem, testimonium habens ab omnibus cohabitantibus Judæis, <sup>13</sup> veniens ad me et astans, dixit mihi : Saule frater, respice. Et ego eadem hora respexi in eum. <sup>14</sup> At ille dixit : Deus patrum nostrorum præordinavit te, ut cognosceres voluntatem ejus, et videres justum, et audires vocem ex ore ejus : <sup>15</sup> quia eris testis illius ad omnes homines eorum quæ vidisti et audisti. <sup>16</sup> Et nunc quid moraris ? Exsurge, et baptizare, et ablue peccata tua, invocato nomine ipsius. <sup>17</sup> Factum est autem revertenti mihi in Jerusalem, et oranti in templo, fieri me in stupore mentis, <sup>18</sup> et videre illum dicentem mihi : Festina, et exi velociter ex Jerusalem : quoniam non recipient testimonium tuum de me. <sup>19</sup> Et ego dixi : Domine, ipsi sciunt quia ego eram concludens in carcerem, et cædens per synagogas eos qui credebant in te : <sup>20</sup> et cum funderetur sanguis Stephani testis tui, ego astabam, et consentiebam, et custodiebam vestimenta interficientium illum. <sup>21</sup> Et dixit ad me : Vade, quoniam ego in nationes longe mittam te. <sup>22</sup> Audiebant autem eum usque ad hoc verbum, et levaverunt vocem suam, dicentes : Tolle de terra hujusmodi : non enim fas est eum vivere.</p>
<p><sup>23</sup> Vociferantibus autem eis, et projicientibus vestimenta sua, et pulverem jactantibus in aërem, <sup>24</sup> jussit tribunus induci eum in castra, et flagellis cædi, et torqueri eum, ut sciret propter quam causam sic acclamarent ei. <sup>25</sup> Et cum astrinxissent eum loris, dicit astanti sibi centurioni Paulus : Si hominem Romanum et indemnatum licet vobis flagellare ? <sup>26</sup> Quo audito, centurio accessit ad tribunum, et nuntiavit ei, dicens : Quid acturus es ? hic enim homo civis Romanus est. <sup>27</sup> Accedens autem tribunus, dixit illi : Dic mihi si tu Romanus es ? At ille dixit : Etiam. <sup>28</sup> Et respondit tribunus : Ego multa summa civilitatem hanc consecutus sum. Et Paulus ait : Ego autem et natus sum. <sup>29</sup> Protinus ergo discesserunt ab illo qui eum torturi erant. Tribunus quoque timuit postquam rescivit, quia civis Romanus esset, et quia alligasset eum. <sup>30</sup> Postera autem die volens scire diligentius qua ex causa accusaretur a Judæis, solvit eum, et jussit sacerdotes convenire, et omne concilium : et producens Paulum, statuit inter illos.</p>
</div>
<div id="section-1185" class="section level2">
<h2>23</h2>
<p>Intendens autem in concilium Paulus, ait : Viri fratres, ego omni conscientia bona conversatus sum ante Deum usque in hodiernum diem. <sup>2</sup> Princeps autem sacerdotum Ananias præcepit astantibus sibi percutere os ejus. <sup>3</sup> Tunc Paulus dixit ad eum : Percutiet te Deus, paries dealbate. Et tu sedens judicas me secundum legem, et contra legem jubes me percuti ? <sup>4</sup> Et qui astabant dixerunt : Summum sacerdotem Dei maledicis. <sup>5</sup> Dixit autem Paulus : Nesciebam, fratres, quia princeps est sacerdotum. Scriptum est enim : Principem populi tui non maledices. <sup>6</sup> Sciens autem Paulus quia una pars esset sadducæorum, et altera pharisæorum, exclamavit in concilio : Viri fratres, ego pharisæus sum, filius pharisæorum : de spe et resurrectione mortuorum ego judicor. <sup>7</sup> Et cum hæc dixisset, facta est dissensio inter pharisæos et sadducæos, et soluta est multitudo. <sup>8</sup> Sadducæi enim dicunt non esse resurrectionem, neque angelum, neque spiritum : pharisæi autem utraque confitentur. <sup>9</sup> Factus est autem clamor magnus. Et surgentes quidam pharisæorum, pugnabant, dicentes : Nihil mali invenimus in homine isto : quid si spiritus locutus est ei, aut angelus ? <sup>10</sup> Et cum magna dissensio facta esset, timens tribunus ne discerperetur Paulus ab ipsis, jussit milites descendere, et rapere eum de medio eorum, ac deducere eum in castra.</p>
<p><sup>11</sup> Sequenti autem nocte assistens ei Dominus, ait : Constans esto : sicut enim testificatus es de me in Jerusalem, sic te oportet et Romæ testificari. <sup>12</sup> Facta autem die collegerunt se quidam ex Judæis, et devoverunt, se dicentes neque manducaturos, neque bibituros donec occiderent Paulum. <sup>13</sup> Erant autem plus quam quadraginta viri qui hanc conjurationem fecerant : <sup>14</sup> qui accesserunt ad principes sacerdotum et seniores, et dixerunt : Devotione devovimus nos nihil gustaturos, donec occidamus Paulum. <sup>15</sup> Nunc ergo vos notum facite tribuno cum concilio, ut producat illum ad vos, tamquam aliquid certius cognituri de eo. Nos vero priusquam appropiet, parati sumus interficere illum. <sup>16</sup> Quod cum audisset filius sororis Pauli insidias, venit, et intravit in castra, nuntiavitque Paulo. <sup>17</sup> Vocans autem Paulus ad se unum ex centurionibus, ait : Adolescentem hunc perduc ad tribunum, habet enim aliquid indicare illi. <sup>18</sup> Et ille quidem assumens eum duxit ad tribunum, et ait : Vinctus Paulus rogavit me hunc adolescentem perducere ad te, habentem aliquid loqui tibi. <sup>19</sup> Apprehendens autem tribunus manum illius, secessit cum eo seorsum, et interrogavit illum : Quid est quod habes indicare mihi ? <sup>20</sup> Ille autem dixit : Judæis convenit rogare te ut crastina die producas Paulum in concilium, quasi aliquid certius inquisituri sint de illo : <sup>21</sup> tu vero ne credideris illis : insidiantur enim ei ex eis viri amplius quam quadraginta, qui se devoverunt non manducare, neque bibere donec interficiant eum : et nunc parati sunt, exspectantes promissum tuum. <sup>22</sup> Tribunus igitur dimisit adolescentem, præcipiens ne cui loqueretur quoniam hæc nota sibi fecisset.</p>
<p><sup>23</sup> Et vocatis duobus centurionibus, dixit illis : Parate milites ducentos ut eant usque Cæsaream, et equites septuaginta, et lancearios ducentos a tertia hora noctis, <sup>24</sup> et jumenta præparate ut imponentes Paulum, salvum perducerent ad Felicem præsidem. <sup>25</sup> (Timuit enim ne forte raperent eum Judæi, et occiderent, et ipse postea calumniam sustineret, tamquam accepturus pecuniam.) <sup>26</sup> Scribens epistolam continentem hæc : Claudius Lysias optimo præsidi Felici, salutem. <sup>27</sup> Virum hunc comprehensum a Judæis, et incipientem interfici ab eis, superveniens cum exercitu eripui, cognito quia Romanus est. <sup>28</sup> Volensque scire causam quam objiciebant illi, deduxi eum in concilium eorum. <sup>29</sup> Quem inveni accusari de quæstionibus legis ipsorum, nihil vero dignum morte aut vinculis habentem criminis. <sup>30</sup> Et cum mihi perlatum esset de insidiis quas paraverant illi, misi eum ad te, denuntians et accusatoribus ut dicant apud te. Vale. <sup>31</sup> Milites ergo secundum præceptum sibi assumentes Paulum, duxerunt per noctem in Antipatridem. <sup>32</sup> Et postera die dimissis equitibus ut cum eo irent, reversi sunt ad castra. <sup>33</sup> Qui cum venissent Cæsaream, et tradidissent epistolam præsidi, statuerunt ante illum et Paulum. <sup>34</sup> Cum legisset autem, et interrogasset de qua provincia esset, et cognoscens quia de Cilicia : <sup>35</sup> Audiam te, inquit, cum accusatores tui venerint. Jussitque in prætorio Herodis custodiri eum.</p>
</div>
<div id="section-1186" class="section level2">
<h2>24</h2>
<p>Post quinque autem dies descendit princeps sacerdotum Ananias, cum senioribus quibusdam, et Tertullo quodam oratore, qui adierunt præsidem adversus Paulum. <sup>2</sup> Et citato Paulo cœpit accusare Tertullus, dicens : Cum in multa pace agamus per te, et multa corrigantur per tuam providentiam, <sup>3</sup> semper et ubique suscipimus, optime Felix, cum omni gratiarum actione. <sup>4</sup> Ne diutius autem te protraham, oro, breviter audias nos pro tua clementia. <sup>5</sup> Invenimus hunc hominem pestiferum, et concitantem seditiones omnibus Judæis in universo orbe, et auctorem seditionis sectæ Nazarenorum : <sup>6</sup> qui etiam templum violare conatus est, quem et apprehensum voluimus secundum legem nostram judicare. <sup>7</sup> Superveniens autem tribunus Lysias, cum vi magna eripuit eum de manibus nostris, <sup>8</sup> jubens accusatores ejus ad te venire : a quo poteris ipse judicans, de omnibus istis cognoscere, de quibus nos accusamus eum. <sup>9</sup> Adjecerunt autem et Judæi, dicentes hæc ita se habere. <sup>10</sup> Respondit autem Paulus (annuente sibi præside dicere) : Ex multis annis te esse judicem genti huic sciens, bono animo pro me satisfaciam. <sup>11</sup> Potes enim cognoscere quia non plus sunt mihi dies quam duodecim, ex quo ascendi adorare in Jerusalem : <sup>12</sup> et neque in templo invenerunt me cum aliquo disputantem, aut concursum facientem turbæ, neque in synagogis, neque in civitate : <sup>13</sup> neque probare possunt tibi de quibus nunc me accusant. <sup>14</sup> Confiteor autem hoc tibi, quod secundum sectam quam dicunt hæresim, sic deservio Patri et Deo meo, credens omnibus quæ in lege et prophetis scripta sunt : <sup>15</sup> spem habens in Deum, quam et hi ipsi exspectant, resurrectionem futuram justorum et iniquorum. <sup>16</sup> In hoc et ipse studeo sine offendiculo conscientiam habere ad Deum et ad homines semper. <sup>17</sup> Post annos autem plures eleemosynas facturus in gentem meam, veni, et oblationes, et vota, <sup>18</sup> in quibus invenerunt me purificatum in templo : non cum turba, neque cum tumultu. <sup>19</sup> Quidam autem ex Asia Judæi, quos oportebat apud te præsto esse, et accusare si quid haberent adversum me : <sup>20</sup> aut hi ipsi dicant si quid invenerunt in me iniquitatis cum stem in concilio, <sup>21</sup> nisi de una hac solummodo voce qua clamavi inter eos stans : Quoniam de resurrectione mortuorum ego judicor hodie a vobis.</p>
<p><sup>22</sup> Distulit autem illos Felix, certissime sciens de via hac, dicens : Cum tribunus Lysias descenderit, audiam vos. <sup>23</sup> Jussitque centurioni custodire eum, et habere requiem, nec quemquam de suis prohibere ministrare ei. <sup>24</sup> Post aliquot autem dies veniens Felix cum Drusilla uxore sua, quæ erat Judæa, vocavit Paulum, et audivit ab eo fidem quæ est in Christum Jesum. <sup>25</sup> Disputante autem illo de justitia, et castitate, et de judicio futuro, tremefactus Felix, respondit : Quod nunc attinet, vade : tempore autem opportuno accersam te : <sup>26</sup> simul et sperans quod pecunia ei daretur a Paulo, propter quod et frequenter accersens eum, loquebatur cum eo. <sup>27</sup> Biennio autem expleto, accepit successorem Felix Portium Festum. Volens autem gratiam præstare Judæis Felix, reliquit Paulum vinctum.</p>
</div>
<div id="section-1187" class="section level2">
<h2>25</h2>
<p>Festus ergo cum venisset in provinciam, post triduum ascendit Jerosolymam a Cæsarea. <sup>2</sup> Adieruntque eum principes sacerdotum et primi Judæorum adversus Paulum : et rogabant eum, <sup>3</sup> postulantes gratiam adversus eum, ut juberet perduci eum in Jerusalem, insidias tendentes ut interficerent eum in via. <sup>4</sup> Festus autem respondit servari Paulum in Cæsarea : se autem maturius profecturum. <sup>5</sup> Qui ergo in vobis, ait, potentes sunt, descendentes simul, si quod est in viro crimen, accusent eum. <sup>6</sup> Demoratus autem inter eos dies non amplius quam octo aut decem, descendit Cæsaream, et altera die sedit pro tribunali, et jussit Paulum adduci. <sup>7</sup> Qui cum perductus esset, circumsteterunt eum, qui ab Jerosolyma descenderant Judæi, multas et graves causas objicientes, quas non poterant probare : <sup>8</sup> Paulo rationem reddente : Quoniam neque in legem Judæorum, neque in templum, neque in Cæsarem quidquam peccavi. <sup>9</sup> Festus autem volens gratiam præstare Judæis, respondens Paulo, dixit : Vis Jerosolymam ascendere, et ibi de his judicari apud me ? <sup>10</sup> Dixit autem Paulus : Ad tribunal Cæsaris sto : ibi me oportet judicari : Judæis non nocui, sicut tu melius nosti. <sup>11</sup> Si enim nocui, aut dignum morte aliquid feci, non recuso mori : si vero nihil est eorum quæ hi accusant me, nemo potest me illis donare. Cæsarem appello. <sup>12</sup> Tunc Festus cum concilio locutus, respondit : Cæsarem appellasti ? ad Cæsarem ibis.</p>
<p><sup>13</sup> Et cum dies aliquot transacti essent, Agrippa rex et Bernice descenderunt Cæsaream ad salutandum Festum. <sup>14</sup> Et cum dies plures ibi demorarentur, Festus regi indicavit de Paulo, dicens : Vir quidam est derelictus a Felice vinctus, <sup>15</sup> de quo cum essem Jerosolymis, adierunt me principes sacerdotum et seniores Judæorum, postulantes adversus illum damnationem. <sup>16</sup> Ad quos respondi : Quia non est Romanis consuetudo damnare aliquem hominem priusquam is qui accusatur præsentes habeat accusatores, locumque defendendi accipiat ad abluenda crimina. <sup>17</sup> Cum ergo huc convenissent sine ulla dilatione, sequenti die sedens pro tribunali, jussi adduci virum. <sup>18</sup> De quo, cum stetissent accusatores, nullam causam deferebant, de quibus ego suspicabar malum. <sup>19</sup> Quæstiones vero quasdam de sua superstitione habebant adversus eum, et de quodam Jesu defuncto, quem affirmabat Paulus vivere. <sup>20</sup> Hæsitans autem ego de hujusmodi quæstione, dicebam si vellet ire Jerosolymam, et ibi judicari de istis. <sup>21</sup> Paulo autem appellante ut servaretur ad Augusti cognitionem, jussi servari eum, donec mittam eum ad Cæsarem. <sup>22</sup> Agrippa autem dixit ad Festum : Volebam et ipse hominem audire. Cras, inquit, audies eum. <sup>23</sup> Altera autem die cum venisset Agrippa et Bernice cum multa ambitione, et introissent in auditorium cum tribunis et viris principalibus civitatis, jubente Festo, adductus est Paulus. <sup>24</sup> Et dicit Festus : Agrippa rex, et omnes qui simul adestis nobiscum viri, videtis hunc de quo omnis multitudo Judæorum interpellavit me Jerosolymis, petentes et acclamantes non oportere eum vivere amplius. <sup>25</sup> Ego vere comperi nihil dignum morte eum admisisse. Ipso autem hoc appellante ad Augustum, judicavi mittere. <sup>26</sup> De quo quid certum scribam domino, non habeo. Propter quod produxi eum ad vos, et maxime ad te, rex Agrippa, ut interrogatione facta habeam quid scribam. <sup>27</sup> Sine ratione enim mihi videtur mittere vinctum, et causas ejus non significare.</p>
</div>
<div id="section-1188" class="section level2">
<h2>26</h2>
<p>Agrippa vero ad Paulum ait : Permittitur tibi loqui pro temetipso. Tunc Paulus extenta manu cœpit rationem reddere : <sup>2</sup> De omnibus quibus accusor a Judæis, rex Agrippa, æstimo me beatum apud te cum sim defensurus me hodie, <sup>3</sup> maxime te sciente omnia, et quæ apud Judæos sunt consuetudines et quæstiones : propter quod obsecro patienter me audias. <sup>4</sup> Et quidem vitam meam a juventute, quæ ab initio fuit in gente mea in Jerosolymis, noverunt omnes Judæi : <sup>5</sup> præscientes me ab initio (si velint testimonium perhibere) quoniam secundum certissimam sectam nostræ religionis vixi pharisæus. <sup>6</sup> Et nunc, in spe quæ ad patres nostros repromissionis facta est a Deo, sto judicio subjectus : <sup>7</sup> in quam duodecim tribus nostræ nocte ac die deservientes, sperant devenire. De qua spe accusor a Judæis, rex. <sup>8</sup> Quid incredibile judicatur apud vos, si Deus mortuos suscitat ? <sup>9</sup> Et ego quidem existimaveram me adversus nomen Jesu Nazareni debere multa contraria agere, <sup>10</sup> quod et feci Jerosolymis, et multos sanctorum ego in carceribus inclusi, a principibus sacerdotum potestate accepta : et cum occiderentur, detuli sententiam. <sup>11</sup> Et per omnes synagogas frequenter puniens eos, compellebam blasphemare : et amplius insaniens in eos, persequebar usque in exteras civitates. <sup>12</sup> In quibus dum irem Damascum cum potestate et permissu principum sacerdotum, <sup>13</sup> die media in via vidi, rex, de cælo supra splendorem solis circumfulsisse me lumen, et eos qui mecum simul erant. <sup>14</sup> Omnesque nos cum decidissemus in terram, audivi vocem loquentem mihi hebraica lingua : Saule, Saule, quid me persequeris ? durum est tibi contra stimulum calcitrare. <sup>15</sup> Ego autem dixi : Quis es, domine ? Dominus autem dixit : Ego sum Jesus, quem tu persequeris. <sup>16</sup> Sed exsurge, et sta super pedes tuos : ad hoc enim apparui tibi, ut constituam te ministrum, et testem eorum quæ vidisti, et eorum quibus apparebo tibi, <sup>17</sup> eripiens te de populo et gentibus, in quas nunc ego mitto te, <sup>18</sup> aperire oculos eorum, ut convertantur a tenebris ad lucem, et de potestate Satanæ ad Deum, ut accipiant remissionem peccatorum, et sortem inter sanctos, per fidem quæ est in me. <sup>19</sup> Unde, rex Agrippa, non fui incredulus cælesti visioni : <sup>20</sup> sed his qui sunt Damasci primum, et Jerosolymis, et in omnem regionem Judææ, et gentibus, annuntiabam, ut pœnitentiam agerent, et converterentur ad Deum, digna pœnitentiæ opera facientes. <sup>21</sup> Hac ex causa me Judæi, cum essem in templo, comprehensum tentabant interficere. <sup>22</sup> Auxilio autem adjutus Dei usque in hodiernum diem, sto, testificans minori atque majori, nihil extra dicens quam ea quæ prophetæ locuti sunt futura esse, et Moyses, <sup>23</sup> si passibilis Christus, si primus ex resurrectione mortuorum, lumen annuntiaturus est populo et gentibus. <sup>24</sup> Hæc loquente eo, et rationem reddente, Festus magna voce dixit : Insanis, Paule : multæ te litteræ ad insaniam convertunt. <sup>25</sup> Et Paulus : Non insanio, inquit, optime Feste, sed veritatis et sobrietatis verba loquor. <sup>26</sup> Scit enim de his rex, ad quem et constanter loquor : latere enim eum nihil horum arbitror. Neque enim in angulo quidquam horum gestum est. <sup>27</sup> Credis, rex Agrippa, prophetis ? Scio quia credis. <sup>28</sup> Agrippa autem ad Paulum : In modico suades me christianum fieri. <sup>29</sup> Et Paulus : Opto apud Deum, et in modico et in magno, non tantum te, sed etiam omnes qui audiunt hodie fieri tales, qualis et ego sum, exceptis vinculis his. <sup>30</sup> Et exsurrexit rex, et præses, et Bernice, et qui assidebant eis. <sup>31</sup> Et cum secessissent, loquebantur ad invicem, dicentes : Quia nihil morte aut vinculis dignum quid fecit homo iste. <sup>32</sup> Agrippa autem Festo dixit : Dimitti poterat homo hic, si non appellasset Cæsarem.</p>
</div>
<div id="section-1189" class="section level2">
<h2>27</h2>
<p>Ut autem judicatum est navigare eum in Italiam, et tradi Paulum cum reliquis custodiis centurioni nomine Julio cohortis Augustæ, <sup>2</sup> ascendentes navem Adrumetinam, incipientes navigare circa Asiæ loca, sustulimus, perseverante nobiscum Aristarcho Macedone Thessalonicensi. <sup>3</sup> Sequenti autem die devenimus Sidonem. Humane autem tractans Julius Paulum, permisit ad amicos ire, et curam sui agere. <sup>4</sup> Et inde cum sustulissemus, subnavigavimus Cyprum, propterea quod essent venti contrarii. <sup>5</sup> Et pelagus Ciliciæ et Pamphyliæ navigantes, venimus Lystram, quæ est Lyciæ : <sup>6</sup> et ibi inveniens centurio navem Alexandrinam navigantem in Italiam, transposuit nos in eam. <sup>7</sup> Et cum multis diebus tarde navigaremus, et vix devenissemus contra Gnidum, prohibente nos vento, adnavigavimus Cretæ juxta Salmonem : <sup>8</sup> et vix juxta navigantes, venimus in locum quemdam qui vocatur Boniportus, cui juxta erat civitas Thalassa. <sup>9</sup> Multo autem tempore peracto, et cum jam non esset tuta navigatio eo quod et jejunium jam præteriisset, consolabatur eos Paulus, <sup>10</sup> dicens eis : Viri, video quoniam cum injuria et multo damno non solum oneris, et navis, sed etiam animarum nostrarum incipit esse navigatio. <sup>11</sup> Centurio autem gubernatori et nauclero magis credebat, quam his quæ a Paulo dicebantur. <sup>12</sup> Et cum aptus portus non esset ad hiemandum, plurimi statuerunt consilium navigare inde, si quomodo possent, devenientes Phœnicen hiemare, portum Cretæ respicientem ad Africum et ad Corum. <sup>13</sup> Aspirante autem austro, æstimantes propositum se tenere, cum sustulissent de Asson, legebant Cretam.</p>
<p><sup>14</sup> Non post multum autem misit se contra ipsam ventus typhonicus, qui vocatur Euroaquilo. <sup>15</sup> Cumque arrepta esset navis, et non posset conari in ventum, data nave flatibus, ferebamur. <sup>16</sup> In insulam autem quamdam decurrentes, quæ vocatur Cauda, potuimus vix obtinere scapham. <sup>17</sup> Qua sublata, adjutoriis utebantur, accingentes navem, timentes ne in Syrtim inciderent, summisso vase sic ferebantur. <sup>18</sup> Valida autem nobis tempestate jactatis, sequenti die jactum fecerunt : <sup>19</sup> et tertia die suis manibus armamenta navis projecerunt. <sup>20</sup> Neque autem sole, neque sideribus apparentibus per plures dies, et tempestate non exigua imminente, jam ablata erat spes omnis salutis nostræ. <sup>21</sup> Et cum multa jejunatio fuisset, tunc stans Paulus in medio eorum, dixit : Oportebat quidem, o viri, audito me, non tollere a Creta, lucrique facere injuriam hanc et jacturam. <sup>22</sup> Et nunc suadeo vobis bono animo esse : amissio enim nullius animæ erit ex vobis, præterquam navis. <sup>23</sup> Astitit enim mihi hac nocte angelus Dei, cujus sum ego, et cui deservio, <sup>24</sup> dicens : Ne timeas, Paule : Cæsari te oportet assistere : et ecce donavit tibi Deus omnes qui navigant tecum. <sup>25</sup> Propter quod bono animo estote, viri : credo enim Deo quia sic erit, quemadmodum dictum est mihi. <sup>26</sup> In insulam autem quamdam oportet nos devenire. <sup>27</sup> Sed posteaquam quartadecima nox supervenit, navigantibus nobis in Adria circa mediam noctem, suspicabantur nautæ apparere sibi aliquam regionem. <sup>28</sup> Qui et summittentes bolidem, invenerunt passus viginti : et pusillum inde separati, invenerunt passus quindecim. <sup>29</sup> Timentes autem ne in aspera loca incideremus, de puppi mittentes anchoras quatuor, optabant diem fieri. <sup>30</sup> Nautis vero quærentibus fugere de navi, cum misissent scapham in mare, sub obtentu quasi inciperent a prora anchoras extendere, <sup>31</sup> dixit Paulus centurioni et militibus : Nisi hi in navi manserint, vos salvi fieri non potestis. <sup>32</sup> Tunc absciderunt milites funes scaphæ, et passi sunt eam excidere. <sup>33</sup> Et cum lux inciperet fieri, rogabat Paulus omnes sumere cibum, dicens : Quartadecima die hodie exspectantes jejuni permanetis, nihil accipientes. <sup>34</sup> Propter quod rogo vos accipere cibum pro salute vestra : quia nullius vestrum capillus de capite peribit. <sup>35</sup> Et cum hæc dixisset, sumens panem, gratias egit Deo in conspectu omnium : et cum fregisset, cœpit manducare. <sup>36</sup> Animæquiores autem facti omnes, et ipsi sumpserunt cibum. <sup>37</sup> Eramus vero universæ animæ in navi ducentæ septuaginta sex. <sup>38</sup> Et satiati cibo alleviabant navem, jactantes triticum in mare. <sup>39</sup> Cum autem dies factus esset, terram non agnoscebant : sinum vero quemdam considerabant habentem littus, in quem cogitabant si possent ejicere navem. <sup>40</sup> Et cum anchoras sustulissent, committebant se mari, simul laxantes juncturas gubernaculorum : et levato artemone secundum auræ flatum, tendebant ad littus. <sup>41</sup> Et cum incidissemus in locum dithalassum, impegerunt navem : et prora quidem fixa manebat immobilis, puppis vero solvebatur a vi maris. <sup>42</sup> Militum autem consilium fuit ut custodias occiderent, ne quis cum enatasset, effugeret. <sup>43</sup> Centurio autem volens servare Paulum, prohibuit fieri : jussitque eos qui possent natare, emittere se primos, et evadere, et ad terram exire : <sup>44</sup> et ceteros, alios in tabulis ferebant, quosdam super ea quæ de navi erant. Et sic factum est, ut omnes animæ evaderent ad terram.</p>
</div>
<div id="section-1190" class="section level2">
<h2>28</h2>
<p>Et cum evasissemus, tunc cognovimus quia Melita insula vocabatur. Barbari vero præstabant non modicam humanitatem nobis. <sup>2</sup> Accensa enim pyra, reficiebant nos omnes propter imbrem qui imminebat, et frigus. <sup>3</sup> Cum congregasset autem Paulus sarmentorum aliquantam multitudinem, et imposuisset super ignem, vipera a calore cum processisset, invasit manum ejus. <sup>4</sup> Ut vero viderunt barbari pendentem bestiam de manu ejus, ad invicem dicebant : Utique homicida est homo hic, qui cum evaserit de mari, ultio non sinit eum vivere. <sup>5</sup> Et ille quidem excutiens bestiam in ignem, nihil mali passus est. <sup>6</sup> At illi existimabant eum in tumorem convertendum, et subito casurum et mori. Diu autem illis exspectantibus, et videntibus nihil mali in eo fieri, convertentes se, dicebant eum esse deum. <sup>7</sup> In locis autem illis erant prædia principis insulæ, nomine Publii, qui nos suscipiens, triduo benigne exhibuit. <sup>8</sup> Contigit autem patrem Publii febribus et dysenteria vexatum jacere. Ad quem Paulus intravit : et cum orasset, et imposuisset ei manus, salvavit eum. <sup>9</sup> Quo facto, omnes qui in insula habebant infirmitates, accedebant, et curabantur : <sup>10</sup> qui etiam multis honoribus nos honoraverunt, et navigantibus imposuerunt quæ necessaria erant.</p>
<p><sup>11</sup> Post menses autem tres navigavimus in navi Alexandrina, quæ in insula hiemaverat, cui erat insigne Castorum. <sup>12</sup> Et cum venissemus Syracusam, mansimus ibi triduo. <sup>13</sup> Inde circumlegentes devenimus Rhegium : et post unum diem, flante austro, secunda die venimus Puteolos : <sup>14</sup> ubi inventis fratribus rogati sumus manere apud eos dies septem : et sic venimus Romam. <sup>15</sup> Et inde cum audissent fratres, occurrerunt nobis usque ad Appii forum, ac tres Tabernas. Quos cum vidisset Paulus, gratias agens Deo, accepit fiduciam. <sup>16</sup> Cum autem venissemus Romam, permissum est Paulo manere sibimet cum custodiente se milite.</p>
<p><sup>17</sup> Post tertium autem diem convocavit primos Judæorum. Cumque convenissent, dicebat eis : Ego, viri fratres, nihil adversus plebem faciens, aut morem paternum, vinctus ab Jerosolymis traditus sum in manus Romanorum, <sup>18</sup> qui cum interrogationem de me habuissent, voluerunt me dimittere, eo quod nulla esset causa mortis in me. <sup>19</sup> Contradicentibus autem Judæis, coactus sum appellare Cæsarem, non quasi gentem meam habens aliquid accusare. <sup>20</sup> Propter hanc igitur causam rogavi vos videre, et alloqui. Propter spem enim Israël catena hac circumdatus sum. <sup>21</sup> At illi dixerunt ad eum : Nos neque litteras accepimus de te a Judæa, neque adveniens aliquis fratrum nuntiavit, aut locutus est quid de te malum. <sup>22</sup> Rogamus autem a te audire quæ sentis : nam de secta hac notum est nobis quia ubique ei contradicitur. <sup>23</sup> Cum constituissent autem illi diem, venerunt ad eum in hospitium plurimi, quibus exponebat testificans regnum Dei, suadensque eis de Jesu ex lege Moysi et prophetis a mane usque ad vesperam. <sup>24</sup> Et quidam credebant his quæ dicebantur : quidam vero non credebant. <sup>25</sup> Cumque invicem non essent consentientes, discedebant, dicente Paulo unum verbum : Quia bene Spiritus Sanctus locutus est per Isaiam prophetam ad patres nostros, <sup>26</sup> dicens : Vade ad populum istum, et dic ad eos : Aure audietis, et non intelligetis,<br />
et videntes videbitis, et non perspicietis.<br />
<sup>27</sup> Incrassatum est enim cor populi hujus,<br />
et auribus graviter audierunt,<br />
et oculos suos compresserunt :<br />
ne forte videant oculis,<br />
et auribus audiant,<br />
et corde intelligant, et convertantur,<br />
et sanem eos.</p>
<p><sup>28</sup> Notum ergo sit vobis, quoniam gentibus missum est hoc salutare Dei, et ipsi audient. <sup>29</sup> Et cum hæc dixisset, exierunt ab eo Judæi, multam habentes inter se quæstionem.</p>
<p><sup>30</sup> Mansit autem biennio toto in suo conducto : et suscipiebat omnes qui ingrediebantur ad eum, <sup>31</sup> prædicans regnum Dei, et docens quæ sunt de Domino Jesu Christo cum omni fiducia, sine prohibitione.</p>
</div>
</div>
</body>
</html>

