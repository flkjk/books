<?xml version="1.0" encoding="UTF-8"?>
<!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html xmlns="http://www.w3.org/1999/xhtml">
<head>
  <meta http-equiv="Content-Type" content="text/html; charset=utf-8" />
  <meta http-equiv="Content-Style-Type" content="text/css" />
  <meta name="generator" content="pandoc" />
  <link rel="stylesheet" type="text/css" href="stylesheet.css" />
</head>
<body>
<div id="Osee" class="section level1">
<h1>Prophetia Osee</h1>
<div id="section-976" class="section level2">
<h2>1</h2>
<p>Verbum Domini, quod factum est ad Osee, filium Beeri, in diebus Oziæ, Joathan, Achaz, Ezechiæ, regum Juda ; et in diebus Jeroboam, filii Joas, regis Israël.</p>
<p><sup>2</sup> Principium loquendi Domino in Osee. Et dixit Dominus ad Osee : Vade, sume tibi uxorem fornicationum, et fac tibi filios fornicationum, quia fornicans fornicabitur terra a Domino. <sup>3</sup> Et abiit, et accepit Gomer, filiam Debelaim : et concepit, et peperit ei filium. <sup>4</sup> Et dixit Dominus ad eum : Voca nomen ejus Jezrahel, quoniam adhuc modicum, et visitabo sanguinem Jezrahel super domum Jehu, et quiescere faciam regnum domus Israël. <sup>5</sup> Et in illa die conteram arcum Israël in valle Jezrahel. <sup>6</sup> Et concepit adhuc, et peperit filiam. Et dixit ei : Voca nomen ejus, Absque misericordia, quia non addam ultra misereri domui Israël, sed oblivione obliviscar eorum. <sup>7</sup> Et domui Juda miserebor, et salvabo eos in Domino Deo suo ; et non salvabo eos in arcu et gladio, et in bello, et in equis, et in equitibus. <sup>8</sup> Et ablactavit eam quæ erat Absque misericordia. Et concepit, et peperit filium. <sup>9</sup> Et dixit : Voca nomen ejus, Non populus meus, quia vos non populus meus, et ego non ero vester. <sup>10</sup> Et erit numerus filiorum Israël quasi arena maris, quæ sine mensura est, et non numerabitur. Et erit in loco ubi dicetur eis : Non populus meus vos : dicetur eis : Filii Dei viventis. <sup>11</sup> Et congregabuntur filii Juda et filii Israël pariter ; et ponent sibimet caput unum, et ascendent de terra, quia magnus dies Jezrahel.</p>
</div>
<div id="section-977" class="section level2">
<h2>2</h2>
<p>Dicite fratribus vestris : Populus meus ; et sorori vestræ : Misericordiam consecuta.</p>
<p><sup>2</sup> Judicate matrem vestram, judicate,<br />
quoniam ipsa non uxor mea,<br />
et ego non vir ejus.<br />
Auferat fornicationes suas a facie sua,<br />
et adulteria sua de medio uberum suorum ;<br />
<sup>3</sup> ne forte expoliem eam nudam,<br />
et statuam eam secundum diem nativitatis suæ,<br />
et ponam eam quasi solitudinem,<br />
et statuam eam velut terram inviam,<br />
et interficiam eam siti.<br />
<sup>4</sup> Et filiorum illius non miserebor,<br />
quoniam filii fornicationum sunt.<br />
<sup>5</sup> Quia fornicata est mater eorum,<br />
confusa est quæ concepit eos ;<br />
quia dixit : Vadam post amatores meos,<br />
qui dant panes mihi, et aquas meas,<br />
lanam meam, et linum meum,<br />
oleum meum, et potum meum.<br />
<sup>6</sup> Propter hoc ecce ego sepiam viam tuam spinis,<br />
et sepiam eam maceria, et semitas suas non inveniet.<br />
<sup>7</sup> Et sequetur amatores suos, et non apprehendet eos ;<br />
et quæret eos, et non inveniet :<br />
et dicet : Vadam, et revertar ad virum meum priorem,<br />
quia bene mihi erat tunc magis quam nunc.<br />
<sup>8</sup> Et hæc nescivit, quia ego dedi ei frumentum, et vinum, et oleum,<br />
et argentum multiplicavi ei, et aurum,<br />
quæ fecerunt Baal.<br />
<sup>9</sup> Idcirco convertar, et sumam frumentum meum in tempore suo,<br />
et vinum meum in tempore suo.<br />
Et liberabo lanam meam et linum meum,<br />
quæ operiebant ignominiam ejus.<br />
<sup>10</sup> Et nunc revelabo stultitiam ejus in oculis amatorum ejus ;<br />
et vir non eruet eam de manu mea ;<br />
<sup>11</sup> et cessare faciam omne gaudium ejus,<br />
solemnitatem ejus, neomeniam ejus, sabbatum ejus,<br />
et omnia festa tempora ejus.<br />
<sup>12</sup> Et corrumpam vineam ejus, et ficum ejus,<br />
de quibus dixit : Mercedes hæ meæ sunt,<br />
quas dederunt mihi amatores mei ;<br />
et ponam eam in saltum,<br />
et comedet eam bestia agri.<br />
<sup>13</sup> Et visitabo super eam dies Baalim,<br />
quibus accendebat incensum,<br />
et ornabatur inaure sua, et monili suo.<br />
Et ibat post amatores suos,<br />
et mei obliviscebatur, dicit Dominus.<br />
<sup>14</sup> Propter hoc ecce ego lactabo eam,<br />
et ducam eam in solitudinem,<br />
et loquar ad cor ejus.<br />
<sup>15</sup> Et dabo ei vinitores ejus ex eodem loco,<br />
et vallem Achor, ad aperiendam spem ;<br />
et canet ibi juxta dies juventutis suæ,<br />
et juxta dies ascensionis suæ de terra Ægypti.<br />
<sup>16</sup> Et erit in die illa, ait Dominus :<br />
vocabit me, Vir meus,<br />
et non vocabit me ultra Baali.<br />
<sup>17</sup> Et auferam nomina Baalim de ore ejus,<br />
et non recordabitur ultra nominis eorum.<br />
<sup>18</sup> Et percutiam cum eis fœdus in die illa, cum bestia agri,<br />
et cum volucre cæli, et cum reptili terræ ;<br />
et arcum, et gladium, et bellum conteram de terra,<br />
et dormire eos faciam fiducialiter.<br />
<sup>19</sup> Et sponsabo te mihi in sempiternum ;<br />
et sponsabo te mihi in justitia, et judicio,<br />
et in misericordia, et in miserationibus.<br />
<sup>20</sup> Et sponsabo te mihi in fide ;<br />
et scies quia ego Dominus.<br />
<sup>21</sup> Et erit in die illa :<br />
exaudiam, dicit Dominus, exaudiam cælos,<br />
et illi exaudient terram.<br />
<sup>22</sup> Et terra exaudiet triticum, et vinum, et oleum,<br />
et hæc exaudient Jezrahel.<br />
<sup>23</sup> Et seminabo eam mihi in terra,<br />
et miserebor ejus quæ fuit Absque misericordia.<br />
<sup>24</sup> Et dicam Non populo meo : Populus meus es tu ;<br />
et ipse dicet : Deus meus es tu.</p>
</div>
<div id="section-978" class="section level2">
<h2>3</h2>
<p>Et dixit Dominus ad me : Adhuc vade, et dilige mulierem dilectam amico et adulteram, sicut diligit Dominus filios Israël, et ipsi respiciunt ad deos alienos, et diligunt vinacia uvarum. <sup>2</sup> Et fodi eam mihi quindecim argenteis, et coro hordei, et dimidio coro hordei. <sup>3</sup> Et dixi ad eam : Dies multos exspectabis me ; non fornicaberis, et non eris viro ; sed et ego exspectabo te. <sup>4</sup> Quia dies multos sedebunt filii Israël sine rege, et sine principe, et sine sacrificio, et sine altari, et sine ephod, et sine theraphim. <sup>5</sup> Et post hæc revertentur filii Israël, et quærent Dominum Deum suum, et David regem suum : et pavebunt ad Dominum, et ad bonum ejus, in novissimo dierum.</p>
</div>
<div id="section-979" class="section level2">
<h2>4</h2>
<p>Audite verbum Domini, filii Israël,<br />
quia judicium Domino cum habitatoribus terræ :<br />
non est enim veritas, et non est misericordia,<br />
et non est scientia Dei in terra.<br />
<sup>2</sup> Maledictum, et mendacium,<br />
et homicidium, et furtum, et adulterium inundaverunt,<br />
et sanguis sanguinem tetigit.<br />
<sup>3</sup> Propter hoc lugebit terra,<br />
et infirmabitur omnis qui habitat in ea,<br />
in bestia agri, et in volucre cæli ;<br />
sed et pisces maris congregabuntur.<br />
<sup>4</sup> Verumtamen unusquisque non judicet,<br />
et non arguatur vir :<br />
populus enim tuus sicut hi qui contradicunt sacerdoti.<br />
<sup>5</sup> Et corrues hodie,<br />
et corruet etiam propheta tecum.<br />
Nocte tacere feci matrem tuam.<br />
<sup>6</sup> Conticuit populus meus,<br />
eo quod non habuerit scientiam :<br />
quia tu scientiam repulisti,<br />
repellam te, ne sacerdotio fungaris mihi ;<br />
et oblita es legis Dei tui,<br />
obliviscar filiorum tuorum et ego.<br />
<sup>7</sup> Secundum multitudinem eorum sic peccaverunt mihi :<br />
gloriam eorum in ignominiam commutabo.<br />
<sup>8</sup> Peccata populi mei comedent,<br />
et ad iniquitatem eorum sublevabunt animas eorum.<br />
<sup>9</sup> Et erit sicut populus, sic sacerdos ;<br />
et visitabo super eum vias ejus,<br />
et cogitationes ejus reddam ei.<br />
<sup>10</sup> Et comedent, et non saturabuntur ;<br />
fornicati sunt, et non cessaverunt :<br />
quoniam Dominum dereliquerunt in non custodiendo.<br />
<sup>11</sup> Fornicatio, et vinum, et ebrietas auferunt cor.<br />
<sup>12</sup> Populus meus in ligno suo interrogavit,<br />
et baculus ejus annuntiavit ei ;<br />
spiritus enim fornicationum decepit eos,<br />
et fornicati sunt a Deo suo.<br />
<sup>13</sup> Super capita montium sacrificabant,<br />
et super colles accendebant thymiama ;<br />
subtus quercum, et populum, et terebinthum,<br />
quia bona erat umbra ejus ;<br />
ideo fornicabuntur filiæ vestræ,<br />
et sponsæ vestræ adulteræ erunt.<br />
<sup>14</sup> Non visitabo super filias vestras cum fuerint fornicatæ,<br />
et super sponsas vestras cum adulteraverint,<br />
quoniam ipsi cum meretricibus conversabantur,<br />
et cum effeminatis sacrificabant ;<br />
et populus non intelligens vapulabit.<br />
<sup>15</sup> Si fornicaris tu, Israël,<br />
non delinquat saltem Juda ;<br />
et nolite ingredi in Galgala,<br />
et ne ascenderitis in Bethaven,<br />
neque juraveritis : Vivit Dominus !<br />
<sup>16</sup> Quoniam sicut vacca lasciviens declinavit Israël ;<br />
nunc pascet eos Dominus, quasi agnum in latitudine.<br />
<sup>17</sup> Particeps idolorum Ephraim : dimitte eum.<br />
<sup>18</sup> Separatum est convivium eorum ;<br />
fornicatione fornicati sunt :<br />
dilexerunt afferre ignominiam protectores ejus.<br />
<sup>19</sup> Ligavit eum spiritus in alis suis,<br />
et confundentur a sacrificiis suis.</p>
</div>
<div id="section-980" class="section level2">
<h2>5</h2>
<p>Audite hoc, sacerdotes,<br />
et attendite, domus Israël,<br />
et domus regis, auscultate :<br />
quia vobis judicium est,<br />
quoniam laqueus facti estis speculationi,<br />
et rete expansum super Thabor.<br />
<sup>2</sup> Et victimas declinastis in profundum ;<br />
et ego eruditor omnium eorum.<br />
<sup>3</sup> Ego scio Ephraim,<br />
et Israël non est absconditus a me :<br />
quia nunc fornicatus est Ephraim ;<br />
contaminatus est Israël.<br />
<sup>4</sup> Non dabunt cogitationes suas ut revertantur ad Deum suum,<br />
quia spiritus fornicationum in medio eorum,<br />
et Dominum non cognoverunt.<br />
<sup>5</sup> Et respondebit arrogantia Israël in facie ejus,<br />
et Israël et Ephraim ruent in iniquitate sua :<br />
ruet etiam Judas cum eis.<br />
<sup>6</sup> In gregibus suis et in armentis suis vadent ad quærendum Dominum,<br />
et non invenient :<br />
ablatus est ab eis.<br />
<sup>7</sup> In Dominum prævaricati sunt,<br />
quia filios alienos genuerunt :<br />
nunc devorabit eos mensis, cum partibus suis.<br />
<sup>8</sup> Clangite buccina in Gabaa,<br />
tuba in Rama ;<br />
ululate in Bethaven,<br />
post tergum tuum, Benjamin.<br />
<sup>9</sup> Ephraim in desolatione erit in die correptionis ;<br />
in tribubus Israël ostendi fidem.<br />
<sup>10</sup> Facti sunt principes Juda quasi assumentes terminum ;<br />
super eos effundam quasi aquam iram meam.<br />
<sup>11</sup> Calumniam patiens est Ephraim, fractus judicio,<br />
quoniam cœpit abire post sordes.<br />
<sup>12</sup> Et ego quasi tinea Ephraim,<br />
et quasi putredo domui Juda.<br />
<sup>13</sup> Et vidit Ephraim languorem suum,<br />
et Juda vinculum suum ;<br />
et abiit Ephraim ad Assur,<br />
et misit ad regem ultorem :<br />
et ipse non poterit sanare vos,<br />
nec solvere poterit a vobis vinculum.<br />
<sup>14</sup> Quoniam ego quasi leæna Ephraim,<br />
et quasi catulus leonis domui Juda.<br />
Ego, ego capiam, et vadam ;<br />
tollam, et non est qui eruat.<br />
<sup>15</sup> Vadens revertar ad locum meum,<br />
donec deficiatis, et quæratis faciem meam.</p>
</div>
<div id="section-981" class="section level2">
<h2>6</h2>
<p>In tribulatione sua mane consurgent ad me :<br />
Venite, et revertamur ad Dominum,<br />
<sup>2</sup> quia ipse cepit, et sanabit nos ;<br />
percutiet, et curabit nos.<br />
<sup>3</sup> Vivificabit nos post duos dies ;<br />
in die tertia suscitabit nos,<br />
et vivemus in conspectu ejus.<br />
Sciemus, sequemurque ut cognoscamus Dominum :<br />
quasi diluculum præparatus est egressus ejus,<br />
et veniet quasi imber nobis temporaneus et serotinus terræ.<br />
<sup>4</sup> Quid faciam tibi, Ephraim ?<br />
quid faciam tibi, Juda ?<br />
misericordia vestra quasi nubes matutina,<br />
et quasi ros mane pertransiens.<br />
<sup>5</sup> Propter hoc dolavi in prophetis ;<br />
occidi eos in verbis oris mei :<br />
et judicia tua quasi lux egredientur.<br />
<sup>6</sup> Quia misericordiam volui, et non sacrificium ;<br />
et scientiam Dei plus quam holocausta.<br />
<sup>7</sup> Ipsi autem sicut Adam transgressi sunt pactum :<br />
ibi prævaricati sunt in me.<br />
<sup>8</sup> Galaad civitas operantium idolum,<br />
supplantata sanguine.<br />
<sup>9</sup> Et quasi fauces virorum latronum,<br />
particeps sacerdotum, in via interficientium pergentes de Sichem :<br />
quia scelus operati sunt.<br />
<sup>10</sup> In domo Israël vidi horrendum :<br />
ibi fornicationes Ephraim,<br />
contaminatus est Israël.<br />
<sup>11</sup> Sed et Juda, pone messem tibi,<br />
cum convertero captivitatem populi mei.</p>
</div>
<div id="section-982" class="section level2">
<h2>7</h2>
<p>Cum sanare vellem Israël,<br />
revelata est iniquitas Ephraim,<br />
et malitia Samariæ,<br />
quia operati sunt mendacium ;<br />
et fur ingressus est spolians,<br />
latrunculus foris.<br />
<sup>2</sup> Et ne forte dicant in cordibus suis,<br />
omnem malitiam eorum me recordatum,<br />
nunc circumdederunt eos adinventiones suæ :<br />
coram facie mea factæ sunt.<br />
<sup>3</sup> In malitia sua lætificaverunt regem,<br />
et in mendaciis suis principes.<br />
<sup>4</sup> Omnes adulterantes,<br />
quasi clibanus succensus a coquente ;<br />
quievit paululum civitas a commistione fermenti,<br />
donec fermentaretur totum.<br />
<sup>5</sup> Dies regis nostri : cœperunt principes furere a vino ;<br />
extendit manum suam cum illusoribus.<br />
<sup>6</sup> Quia applicuerunt quasi clibanum cor suum,<br />
cum insidiaretur eis ;<br />
tota nocte dormivit coquens eos :<br />
mane ipse succensus quasi ignis flammæ.<br />
<sup>7</sup> Omnes calefacti sunt quasi clibanus,<br />
et devoraverunt judices suos :<br />
omnes reges eorum ceciderunt ;<br />
non est qui clamet in eis ad me.<br />
<sup>8</sup> Ephraim in populis ipse commiscebatur ;<br />
Ephraim factus est subcinericius panis, qui non reversatur.<br />
<sup>9</sup> Comederunt alieni robur ejus, et ipse nescivit ;<br />
sed et cani effusi sunt in eo, et ipse ignoravit.<br />
<sup>10</sup> Et humiliabitur superbia Israël in facie ejus ;<br />
nec reversi sunt ad Dominum Deum suum,<br />
et non quæsierunt eum in omnibus his.<br />
<sup>11</sup> Et factus est Ephraim quasi columba seducta non habens cor.<br />
Ægyptum invocabant ; ad Assyrios abierunt.<br />
<sup>12</sup> Et cum profecti fuerint,<br />
expandam super eos rete meum :<br />
quasi volucrem cæli detraham eos ;<br />
cædam eos secundum auditionem cœtus eorum.<br />
<sup>13</sup> Væ eis, quoniam recesserunt a me !<br />
vastabuntur, quia prævaricati sunt in me,<br />
et ego redemi eos,<br />
et ipsi locuti sunt contra me mendacia.<br />
<sup>14</sup> Et non clamaverunt ad me in corde suo,<br />
sed ululabant in cubilibus suis :<br />
super triticum et vinum ruminabant ;<br />
recesserunt a me.<br />
<sup>15</sup> Et ego erudivi eos, et confortavi brachia eorum,<br />
et in me cogitaverunt malitiam.<br />
<sup>16</sup> Reversi sunt ut essent absque jugo ;<br />
facti sunt quasi arcus dolosus :<br />
cadent in gladio principes eorum, a furore linguæ suæ.<br />
Ista subsannatio eorum in terra Ægypti.</p>
</div>
<div id="section-983" class="section level2">
<h2>8</h2>
<p>In gutture tuo sit tuba<br />
quasi aquila super domum Domini,<br />
pro eo quod transgressi sunt fœdus meum,<br />
et legem meam prævaricati sunt.<br />
<sup>2</sup> Me invocabunt : Deus meus,<br />
cognovimus te Israël.<br />
<sup>3</sup> Projecit Israël bonum :<br />
inimicus persequetur eum.<br />
<sup>4</sup> Ipsi regnaverunt, et non ex me ;<br />
principes exstiterunt, et non cognovi :<br />
argentum suum et aurum suum fecerunt sibi idola,<br />
ut interirent.<br />
<sup>5</sup> Projectus est vitulus tuus, Samaria ;<br />
iratus est furor meus in eos.<br />
Usquequo non poterunt emundari ?<br />
<sup>6</sup> Quia ex Israël et ipse est :<br />
artifex fecit illum, et non est deus ;<br />
quoniam in aranearum telas erit vitulus Samariæ.<br />
<sup>7</sup> Quia ventum seminabunt,<br />
et turbinem metent :<br />
culmus stans non est in eo ;<br />
germen non faciet farinam :<br />
quod etsi fecerit, alieni comedent eam.<br />
<sup>8</sup> Devoratus est Israël ;<br />
nunc factus est in nationibus quasi vas immundum.<br />
<sup>9</sup> Quia ipsi ascenderunt ad Assur,<br />
onager solitarius sibi ;<br />
Ephraim munera dederunt amatoribus.<br />
<sup>10</sup> Sed et cum mercede conduxerint nationes,<br />
nunc congregabo eos,<br />
et quiescent paulisper ab onere regis et principum.<br />
<sup>11</sup> Quia multiplicavit Ephraim altaria ad peccandum ;<br />
factæ sunt ei aræ in delictum.<br />
<sup>12</sup> Scribam ei multiplices leges meas,<br />
quæ velut alienæ computatæ sunt.<br />
<sup>13</sup> Hostias offerent,<br />
immolabunt carnes et comedent,<br />
et Dominus non suscipiet eas :<br />
nunc recordabitur iniquitatis eorum,<br />
et visitabit peccata eorum :<br />
ipsi in Ægyptum convertentur.<br />
<sup>14</sup> Et oblitus est Israël factoris sui,<br />
et ædificavit delubra ;<br />
et Judas multiplicavit urbes munitas ;<br />
et mittam ignem in civitates ejus,<br />
et devorabit ædes illius.</p>
</div>
<div id="section-984" class="section level2">
<h2>9</h2>
<p>Noli lætari, Israël ;<br />
noli exsultare sicut populi :<br />
quia fornicatus es a Deo tuo ;<br />
dilexisti mercedem super omnes areas tritici.<br />
<sup>2</sup> Area et torcular non pascet eos,<br />
et vinum mentietur eis :<br />
<sup>3</sup> non habitabunt in terra Domini.<br />
Reversus est Ephraim in Ægyptum,<br />
et in Assyriis pollutum comedit.<br />
<sup>4</sup> Non libabunt Domino vinum,<br />
et non placebunt ei.<br />
Sacrificia eorum quasi panis lugentium ;<br />
omnes qui comedent eum, contaminabuntur :<br />
quia panis eorum animæ ipsorum :<br />
non intrabit in domum Domini.<br />
<sup>5</sup> Quid facietis in die solemni,<br />
in die festivitatis Domini ?<br />
<sup>6</sup> Ecce enim profecti sunt a vastitate :<br />
Ægyptus congregabit eos ;<br />
Memphis sepeliet eos :<br />
desiderabile argentum eorum urtica hæreditabit,<br />
lappa in tabernaculis eorum.<br />
<sup>7</sup> Venerunt dies visitationis,<br />
venerunt dies retributionis.<br />
Scitote, Israël,<br />
stultum prophetam,<br />
insanum virum spiritualem,<br />
propter multitudinem iniquitatis tuæ,<br />
et multitudinem amentiæ.<br />
<sup>8</sup> Speculator Ephraim cum Deo meo,<br />
propheta laqueus ruinæ factus est super omnes vias ejus ;<br />
insania in domo Dei ejus.<br />
<sup>9</sup> Profunde peccaverunt, sicut in diebus Gabaa.<br />
Recordabitur iniquitatis eorum,<br />
et visitabit peccata eorum.<br />
<sup>10</sup> Quasi uvas in deserto inveni Israël,<br />
quasi prima poma ficulneæ in cacumine ejus vidi patres eorum :<br />
ipsi autem intraverunt ad Beelphegor,<br />
et abalienati sunt in confusionem,<br />
et facti sunt abominabiles sicut ea quæ dilexerunt.<br />
<sup>11</sup> Ephraim quasi avis avolavit ;<br />
gloria eorum a partu, et ab utero, et a conceptu.<br />
<sup>12</sup> Quod etsi enutrierint filios suos,<br />
absque liberis eos faciam in hominibus ;<br />
sed et væ eis cum recessero ab eis !<br />
<sup>13</sup> Ephraim, ut vidi, Tyrus erat fundata in pulchritudine ;<br />
et Ephraim educet ad interfectorem filios suos.<br />
<sup>14</sup> Da eis, Domine. Quid dabis eis ?<br />
da eis vulvam sine liberis, et ubera arentia.<br />
<sup>15</sup> Omnes nequitiæ eorum in Galgal,<br />
quia ibi exosos habui eos.<br />
Propter malitiam adinventionum eorum,<br />
de domo mea ejiciam eos ;<br />
non addam ut diligam eos :<br />
omnes principes eorum recedentes.<br />
<sup>16</sup> Percussus est Ephraim ;<br />
radix eorum exsiccata est :<br />
fructum nequaquam facient,<br />
quod etsi genuerint,<br />
interficiam amantissima uteri eorum.<br />
<sup>17</sup> Abjiciet eos Deus meus, quia non audierunt eum,<br />
et erunt vagi in nationibus.</p>
</div>
<div id="section-985" class="section level2">
<h2>10</h2>
<p>Vitis frondosa Israël,<br />
fructus adæquatus est ei :<br />
secundum multitudinem fructus sui multiplicavit altaria,<br />
juxta ubertatem terræ suæ exuberavit simulacris.<br />
<sup>2</sup> Divisum est cor eorum, nunc interibunt ;<br />
ipse confringet simulacra eorum,<br />
depopulabitur aras eorum.<br />
<sup>3</sup> Quia nunc dicent : Non est rex nobis,<br />
non enim timemus Dominum ;<br />
et rex quid faciet nobis ?<br />
<sup>4</sup> Loquimini verba visionis inutilis, et ferietis fœdus ;<br />
et germinabit quasi amaritudo judicium super sulcos agri.<br />
<sup>5</sup> Vaccas Bethaven coluerunt habitatores Samariæ ;<br />
quia luxit super eum populus ejus,<br />
et æditui ejus super eum exsultaverunt<br />
in gloria ejus, quia migravit ab eo.<br />
<sup>6</sup> Siquidem et ipse in Assur delatus est,<br />
munus regi ultori.<br />
Confusio Ephraim capiet,<br />
et confundetur Israël in voluntate sua.<br />
<sup>7</sup> Transire fecit Samaria regem suum<br />
quasi spumam super faciem aquæ.<br />
<sup>8</sup> Et disperdentur excelsa idoli, peccatum Israël ;<br />
lappa et tribulus ascendet super aras eorum :<br />
et dicent montibus : Operite nos,<br />
et collibus : Cadite super nos.<br />
<sup>9</sup> Ex diebus Gabaa peccavit Israël ;<br />
ibi steterunt.<br />
Non comprehendet eos in Gabaa<br />
prælium super filios iniquitatis.<br />
<sup>10</sup> Juxta desiderium meum corripiam eos :<br />
congregabuntur super eos populi,<br />
cum corripientur propter duas iniquitates suas.<br />
<sup>11</sup> Ephraim vitula docta diligere trituram,<br />
et ego transivi super pulchritudinem colli ejus :<br />
ascendam super Ephraim,<br />
arabit Judas ;<br />
confringet sibi sulcos Jacob.<br />
<sup>12</sup> Seminate vobis in justitia,<br />
et metite in ore misericordiæ.<br />
Innovate vobis novale ;<br />
tempus autem requirendi Dominum,<br />
cum venerit qui docebit vos justitiam.<br />
<sup>13</sup> Arastis impietatem,<br />
iniquitatem messuistis :<br />
comedistis frugem mendacii,<br />
quia confisus es in viis tuis,<br />
in multitudine fortium tuorum.<br />
<sup>14</sup> Consurget tumultus in populo tuo ;<br />
et omnes munitiones tuæ vastabuntur,<br />
sicut vastatus est Salmana a domo ejus qui judicavit Baal<br />
in die prælii, matre super filios allisa.<br />
<sup>15</sup> Sic fecit vobis Bethel,<br />
a facie malitiæ nequitiarum vestrarum.</p>
</div>
<div id="section-986" class="section level2">
<h2>11</h2>
<p>Sicut mane transiit, pertransiit rex Israël.<br />
Quia puer Israël, et dilexi eum ;<br />
et ex Ægypto vocavi filium meum.<br />
<sup>2</sup> Vocaverunt eos, sic abierunt a facie eorum ;<br />
Baalim immolabant, et simulacris sacrificabant.<br />
<sup>3</sup> Et ego quasi nutritius Ephraim :<br />
portabam eos in brachiis meis,<br />
et nescierunt quod curarem eos.<br />
<sup>4</sup> In funiculis Adam traham eos,<br />
in vinculis caritatis ;<br />
et ero eis quasi exaltans jugum super maxillas eorum,<br />
et declinavi ad eum ut vesceretur.<br />
<sup>5</sup> Non revertetur in terram Ægypti, et Assur ipse rex ejus,<br />
quoniam noluerunt converti.<br />
<sup>6</sup> Cœpit gladius in civitatibus ejus,<br />
et consumet electos ejus,<br />
et comedet capita eorum.<br />
<sup>7</sup> Et populus meus pendebit ad reditum meum ;<br />
jugum autem imponetur eis simul, quod non auferetur.<br />
<sup>8</sup> Quomodo dabo te, Ephraim ?<br />
protegam te, Israël ?<br />
Quomodo dabo te sicut Adama,<br />
ponam te ut Seboim ?<br />
Conversum est in me cor meum,<br />
pariter conturbata est pœnitudo mea.<br />
<sup>9</sup> Non faciam furorem iræ meæ ;<br />
non convertar ut disperdam Ephraim,<br />
quoniam Deus ego, et non homo ;<br />
in medio tui sanctus,<br />
et non ingrediar civitatem.<br />
<sup>10</sup> Post Dominum ambulabunt ;<br />
quasi leo rugiet,<br />
quia ipse rugiet,<br />
et formidabunt filii maris.<br />
<sup>11</sup> Et avolabunt quasi avis ex Ægypto,<br />
et quasi columba de terra Assyriorum :<br />
et collocabo eos in domibus suis, dicit Dominus.</p>
<p><sup>12</sup> Circumdedit me in negatione Ephraim,<br />
et in dolo domus Israël ;<br />
Judas autem testis descendit cum Deo,<br />
et cum sanctis fidelis.</p>
</div>
<div id="section-987" class="section level2">
<h2>12</h2>
<p>Ephraim pascit ventum,<br />
et sequitur æstum ;<br />
tota die mendacium et vastitatem multiplicat :<br />
et fœdus cum Assyriis iniit,<br />
et oleum in Ægyptum ferebat.<br />
<sup>2</sup> Judicium ergo Domini cum Juda,<br />
et visitatio super Jacob :<br />
juxta vias ejus, et juxta adinventiones ejus reddet ei.<br />
<sup>3</sup> In utero supplantavit fratrem suum,<br />
et in fortitudine sua directus est cum angelo.<br />
<sup>4</sup> Et invaluit ad angelum, et confortatus est ;<br />
flevit, et rogavit eum.<br />
In Bethel invenit eum,<br />
et ibi locutus est nobiscum.<br />
<sup>5</sup> Et Dominus Deus exercituum,<br />
Dominus memoriale ejus.<br />
<sup>6</sup> Et tu ad Deum tuum converteris ;<br />
misericordiam et judicium custodi,<br />
et spera in Deo tuo semper.<br />
<sup>7</sup> Chanaan, in manu ejus statera dolosa,<br />
calumniam dilexit.<br />
<sup>8</sup> Et dixit Ephraim : Verumtamen dives effectus sum ;<br />
inveni idolum mihi :<br />
omnes labores mei non invenient mihi iniquitatem quam peccavi.<br />
<sup>9</sup> Et ego Dominus Deus tuus ex terra Ægypti :<br />
adhuc sedere te faciam in tabernaculis, sicut in diebus festivitatis.<br />
<sup>10</sup> Et locutus sum super prophetas,<br />
et ego visionem multiplicavi,<br />
et in manu prophetarum assimilatus sum.<br />
<sup>11</sup> Si Galaad idolum, ergo frustra erant in Galgal bobus immolantes ;<br />
nam et altaria eorum quasi acervi super sulcos agri.<br />
<sup>12</sup> Fugit Jacob in regionem Syriæ,<br />
et servivit Israël in uxorem,<br />
et in uxorem servavit.<br />
<sup>13</sup> In propheta autem eduxit Dominus Israël de Ægypto,<br />
et in propheta servatus est.<br />
<sup>14</sup> Ad iracundiam me provocavit Ephraim in amaritudinibus suis :<br />
et sanguis ejus super eum veniet,<br />
et opprobrium ejus restituet ei Dominus suus.</p>
</div>
<div id="section-988" class="section level2">
<h2>13</h2>
<p>Loquente Ephraim, horror invasit Israël ;<br />
et deliquit in Baal, et mortuus est.<br />
<sup>2</sup> Et nunc addiderunt ad peccandum ;<br />
feceruntque sibi conflatile de argento suo<br />
quasi similitudinem idolorum :<br />
factura artificum totum est :<br />
his ipsi dicunt : Immolate homines, vitulos adorantes.<br />
<sup>3</sup> Idcirco erunt quasi nubes matutina,<br />
et sicut ros matutinus præteriens ;<br />
sicut pulvis turbine raptus ex area,<br />
et sicut fumus de fumario.<br />
<sup>4</sup> Ego autem Dominus Deus tuus, ex terra Ægypti ;<br />
et Deum absque me nescies,<br />
et salvator non est præter me.<br />
<sup>5</sup> Ego cognovi te in deserto,<br />
in terra solitudinis.<br />
<sup>6</sup> Juxta pascua sua adimpleti sunt et saturati sunt ;<br />
et levaverunt cor suum, et obliti sunt mei.<br />
<sup>7</sup> Et ego ero eis quasi leæna,<br />
sicut pardus in via Assyriorum.<br />
<sup>8</sup> Occurram eis quasi ursa raptis catulis,<br />
et dirumpam interiora jecoris eorum,<br />
et consumam eos ibi quasi leo :<br />
bestia agri scindet eos.<br />
<sup>9</sup> Perditio tua, Israël : tantummodo in me auxilium tuum.<br />
<sup>10</sup> Ubi est rex tuus ?<br />
maxime nunc salvet te in omnibus urbibus tuis ;<br />
et judices tui, de quibus dixisti :<br />
Da mihi regem et principes.<br />
<sup>11</sup> Dabo tibi regem in furore meo,<br />
et auferam in indignatione mea.<br />
<sup>12</sup> Colligata est iniquitas Ephraim ;<br />
absconditum peccatum ejus.<br />
<sup>13</sup> Dolores parturientis venient ei :<br />
ipse filius non sapiens :<br />
nunc enim non stabit in contritione filiorum.<br />
<sup>14</sup> De manu mortis liberabo eos ;<br />
de morte redimam eos.<br />
Ero mors tua, o mors !<br />
morsus tuus ero, inferne !<br />
consolatio abscondita est ab oculis meis.<br />
<sup>15</sup> Quia ipse inter fratres dividet :<br />
adducet urentem ventum Dominus de deserto ascendentem,<br />
et siccabit venas ejus,<br />
et desolabit fontem ejus :<br />
et ipse diripiet thesaurum omnis vasis desiderabilis.</p>
</div>
<div id="section-989" class="section level2">
<h2>14</h2>
<p>Pereat Samaria, quoniam ad amaritudinem concitavit Deum suum !<br />
in gladio pereant,<br />
parvuli eorum elidantur,<br />
et fœtæ ejus discindantur !</p>
<p><sup>2</sup> Convertere, Israël, ad Dominum Deum tuum,<br />
quoniam corruisti in iniquitate tua.<br />
<sup>3</sup> Tollite vobiscum verba,<br />
et convertimini ad Dominum ; et dicite ei :<br />
Omnem aufer iniquitatem, accipe bonum,<br />
et reddemus vitulos labiorum nostrorum.<br />
<sup>4</sup> Assur non salvabit nos :<br />
super equum non ascendemus,<br />
nec dicemus ultra, Dii nostri opera manuum nostrarum :<br />
quia ejus, qui in te est, misereberis pupilli.<br />
<sup>5</sup> Sanabo contritiones eorum ;<br />
diligam eos spontanee :<br />
quia aversus est furor meus ab eis.<br />
<sup>6</sup> Ero quasi ros ;<br />
Israël germinabit sicut lilium,<br />
et erumpet radix ejus ut Libani.<br />
<sup>7</sup> Ibunt rami ejus,<br />
et erit quasi oliva gloria ejus,<br />
et odor ejus ut Libani.<br />
<sup>8</sup> Convertentur sedentes in umbra ejus ;<br />
vivent tritico, et germinabunt quasi vinea ;<br />
memoriale ejus sicut vinum Libani.<br />
<sup>9</sup> Ephraim, quid mihi ultra idola ?<br />
Ego exaudiam, et dirigam eum ego ut abietem virentem ;<br />
ex me fructus tuus inventus est.<br />
<sup>10</sup> Quis sapiens, et intelliget ista ? intelligens, et sciet hæc ?<br />
quia rectæ viæ Domini,<br />
et justi ambulabunt in eis ;<br />
prævaricatores vero corruent in eis.</p>
</div>
</div>
</body>
</html>

