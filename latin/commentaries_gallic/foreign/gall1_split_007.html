<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="chapter" id="calibre_toc_9">LIBER OCTAVVS ab A. Hirtio scriptus</p>

<p class="chapter"> <a href="#8.1">1</a> 	<a href="#8.2">2</a> 	<a href="#8.3">3</a> 	<a href="#8.4">4</a> 	<a href="#8.5">5</a> 	<a href="#8.6">6</a> 	<a href="#8.7">7</a> 	<a href="#8.8">8</a> 	<a href="#8.9">9</a> 	<a href="#8.10">10</a> 	<a href="#8.11">11</a> 	<a href="#8.12">12</a> 	<a href="#8.13">13</a>
	<a href="#8.14">14</a> 	<a href="#8.15">15</a> 	<a href="#8.16">16</a> 	<a href="#8.17">17</a> 	<a href="#8.18">18</a>
	<a href="#8.19">19</a> 	<a href="#8.20">20</a> 	<a href="#8.21">21</a> 	<a href="#8.22">22</a> 	<a href="#8.23">23</a>
	<a href="#8.24">24</a> 	<a href="#8.25">25</a> 	<a href="#8.26">26</a> 	<a href="#8.27">27</a> 	<a href="#8.28">28</a>
	<a href="#8.29">29</a> 	<a href="#8.30">30</a> 	<a href="#8.31">31</a> 	<a href="#8.32">32</a> 	<a href="#8.33">33</a>
	<a href="#8.34">34</a> 	<a href="#8.35">35</a> 	<a href="#8.36">36</a> 	<a href="#8.37">37</a> 	<a href="#8.38">38</a>
	<a href="#8.39">39</a> 	<a href="#8.40">40</a> 	<a href="#8.41">41</a> 	<a href="#8.42">42</a> 	<a href="#8.43">43</a>
	<a href="#8.44">44</a> 	<a href="#8.45">45</a> 	<a href="#8.46">46</a> 	<a href="#8.47">47</a> 	<a href="#8.48">48</a>
	<a href="#8.49">49</a> 	<a href="#8.50">50</a> 	<a href="#8.51">51</a> 	<a href="#8.52">52</a> 	<a href="#8.53">53</a>
	<a href="#8.54">54</a> 	<a href="#8.55">55</a> </p>

<p class="chapter"> <span class="calibre1">1</span> Coactus assiduis tuis vocibus, Balbe, cum
cotidiana mea recusatio non difficultatis excusationem, sed inertiae
videretur deprecationem habere, rem difficillimam suscepi. <span class="calibre1">2</span> Caesaris nostri commentarios rerum gestarum Galliae, non
comparantibus superioribus atque insequentibus eius scriptis, contexui
novissimumque imperfectum ab rebus gestis Alexandriae confeci usque ad
exitum non quidem civilis dissensionis, cuius finem nullum videmus, sed
vitae Caesaris. <span class="calibre1">3</span> Quos utinam qui legent scire
possint quam invitus susceperim scribendos, qua facilius caream
stultitiae atque arrogantiae crimine, qui me mediis interposuerim
Caesaris scriptis. <span class="calibre1">4</span> Constat enim inter omnes nihil
tam operose ab aliis esse perfectum, quod non horum elegantia
commentariorum superetur: <span class="calibre1">5</span> qui sunt editi, ne
scientia tantarum rerum scriptoribus deesset, adeoque probantur omnium
iudicio ut praerepta, non praebita, facultas scriptoribus videatur.
<span class="calibre1">6</span> Cuius tamen rei maior nostra quam reliquorum est
admiratio: ceteri enim, quam bene atque emendate, nos etiam, quam facile
atque celeriter eos perfecerit scimus. <span class="calibre1">7</span> Erat autem
in Caesare cum facultas atque elegantia summa scribendi, tum verissima
scientia suorum consiliorum explicandorum. <span class="calibre1">8</span> Mihi ne
illud quidem accidit, ut Alexandrino atque Africano bello interessem;
quae bella quamquam ex parte nobis Caesaris sermone sunt nota, tamen
aliter audimus ea, quae rerum novitate aut admiratione nos capiunt,
aliter, quae pro testimonio sumus dicturi. <span class="calibre1">9</span> Sed ego
nimirum, dum omnes excusationis causas colligo ne cum Caesare conferar,
hoc ipsum crimen arrogantiae subeo, quod me iudicio cuiusquam existimem
posse cum Caesare comparari. Vale. </p>

<p class="chapter"> [<a id="8.1">1</a>] <span class="calibre1">1</span> Omni Gallia devicta Caesar
cum a superiore aestate nullum bellandi tempus intermisisset militesque
hibernorum quiete reficere a tantis laboribus vellet, complures eodem
tempore civitates renovare belli consilia nuntiabantur coniurationesque
facere. <span class="calibre1">2</span> Cuius rei verisimilis causa adferebatur,
quod Gallis omnibus cognitum esset neque ulla multitudine in unum locum
coacta resisti posse Romanis, nec, si diversa bella complures eodem
tempore intulissent civitates, satis auxili aut spati aut copiarum
habiturum exercitum populi Romani ad omnia persequenda; non esse autem
alicui civitati sortem incommodi recusandam, si tali mora reliquae
possent se vindicare in libertatem. </p>

<p class="chapter"> [<a id="8.2">2</a>] <span class="calibre1">1</span> Quae ne opinio Gallorum
confirmaretur, Caesar Marcum Antonium quaestorem suis praefecit
hibernis; ipse equitum praesidio pridie Kal. Ianuarias ab oppido
Bibracte proficiscitur ad legionem XIII, quam non longe a finibus
Aeduorum collocaverat in finibus Biturigum, eique adiungit legionem XI,
quae proxima fuerat. <span class="calibre1">2</span> Binis cohortibus ad
impedimenta tuenda relictis reliquum exercitum in copiosissimos agros
Biturigum inducit, qui, cum latos fines et complura oppida haberent,
unius legionis hibernis non potuerint contineri quin bellum pararent
coniurationesque facerent. </p>

<p class="chapter"> [<a id="8.3">3</a>] <span class="calibre1">1</span> Repentino adventu Caesaris
accidit, quod imparatis disiectisque accidere fuit necesse, ut sine
timore ullo rura colentes prius ab equitatu opprimerentur quam confugere
in oppida possent. <span class="calibre1">2</span> Namque etiam illud vulgare
incursionis hostium signum, quod incendiis aedificiorum intellegi
consuevit, Caesaris erat interdicto sublatum, ne aut copia pabuli
frumentique, si longius progredi vellet, deficeretur, aut hostes
incendiis terrerentur. <span class="calibre1">3</span> Multis hominum milibus
captis perterriti Bituriges; qui primum adventum potuerant effugere
Romanorum, in finitimas civitates aut privatis hospitiis confisi aut
societate consiliorum confugerant. <span class="calibre1">4</span> Frustra: nam
Caesar magnis itineribus omnibus locis occurrit nec dat ulli civitati
spatium de aliena potius quam de domestica salute cogitandi; qua
celeritate et fideles amicos retinebat et dubitantes terrore ad
condiciones pacis adducebat. <span class="calibre1">5</span> Tali condicione
proposita Bituriges, cum sibi viderent clementia Caesaris reditum patere
in eius amicitiam finitimasque civitates sine ulla poena dedisse obsides
atque in fidem receptas esse, idem fecerunt. </p>

<p class="chapter"> [<a id="8.4">4</a>] <span class="calibre1">1</span> Caesar militibus pro tanto
labore ac patientia, qui brumalibus diebus itineribus difficillimis,
frigoribus intolerandis studiosissime permanserant in labore, ducenos
sestertios, centurionibus tot milia nummum praedae nomine condonanda
pollicetur legionibusque in hiberna remissis ipse se recipit die XXXX
Bibracte. <span class="calibre1">2</span> Ibi cum ius diceret, Bituriges ad eum
legatos mittunt auxilium petitum contra Carnutes, quos intulisse bellum
sibi querebantur. <span class="calibre1">3</span> Qua re cognita, cum dies non
amplius decem et octo in hibernis esset moratus, legiones XIIII et VI ex
hibernis ab Arare educit, quas ibi collocatas explicandae rei
frumentariae causa superiore commentario demonstratum est: ita cum
duabus legionibus ad persequendos Carnutes proficiscitur. </p>

<p class="chapter"> [<a id="8.5">5</a>] <span class="calibre1">1</span> Cum fama exercitus ad
hostes esset perlata, calamitate ceterorum ducti Carnutes desertis vicis
oppidisque, quae tolerandae hiemis causa constitutis repente exiguis ad
necessitatem aedificiis incolebant (nuper enim devicti complura oppida
dimiserant), dispersi profugiunt. <span class="calibre1">2</span> Caesar
erumpentes eo maxime tempore acerrimas tempestates cum subire milites
nollet, in oppido Carnutum Cenabo castra ponit atque in tecta partim
Gallorum, partim quae coniectis celeriter stramentis tentoriorum
integendorum gratia erant inaedificata, milites compegit. <span class="calibre1">3</span> Equites tamen et auxiliarios pedites in omnes partes
mittit quascumque petisse dicebantur hostes; nec frustra: <span class="calibre1">4</span> nam plerumque magna praeda potiti nostri revertuntur.
Oppressi Carnutes hiemis difficultate, terrore periculi, cum tectis
expulsi nullo loco diutius consistere auderent nec silvarum praesidio
tempestatibus durissimis tegi possent, dispersi magna parte amissa
suorum dissipantur in finitimas civitates. </p>

<p class="chapter"> [<a id="8.6">6</a>] <span class="calibre1">1</span> Caesar tempore anni
difficillimo, cum satis haberet convenientes manus dissipare, ne quod
initium belli nasceretur, quantumque in ratione esset, exploratum
haberet sub tempus aestivorum nullum summum bellum posse conflari, Gaium
Trebonium cum duabus legionibus, quas secum habebat, in hibernis Cenabi
collocavit; <span class="calibre1">2</span> ipse, cum crebris legationibus Remorum
certior fieret Bellovacos, qui belli gloria Gallos omnes Belgasque
praestabant, finitimasque his civitates duce Correo Bellovaco et Commio
Atrebate exercitus comparare atque in unum locum cogere, ut omni
multitudine in fines Suessionum, qui Remis erant attributi, facerent
impressionem, pertinere autem non tantum ad dignitatem sed etiam ad
salutem suam iudicaret nullam calamitatem socios optime de re publica
meritos accipere, <span class="calibre1">3</span> legionem ex hibernis evocat
rursus undecimam; litteras autem ad Gaium Fabium mittit, ut in fines
Suessionum legiones duas quas habebat adduceret, alteramque ex duabus ab
Labieno arcessit. Ita, quantum hibernorum opportunitas bellique ratio
postulabat, perpetuo suo labore in vicem legionibus expeditionum onus
iniungebat. </p>

<p class="chapter"> [<a id="8.7">7</a>] <span class="calibre1">1</span> His copiis coactis ad
Bellovacos proficiscitur castrisque in eorum finibus positis equitum
turmas dimittit in omnes partes ad aliquos excipiendos ex quibus hostium
consilia cognosceret. <span class="calibre1">2</span> Equites officio functi
renuntiant paucos in aedificiis esse inventos, atque hos, non qui
agrorum colendorum causa remansissent (namque esse undique diligenter
demigratum), sed qui speculandi causa essent remissi. <span class="calibre1">3</span> A quibus cum quaereret Caesar quo loco multitudo esset
Bellovacorum quodve esset consilium eorum, inveniebat Bellovacos omnes
qui arma ferre possent in unum locum convenisse, <span class="calibre1">4</span>
itemque Ambianos, Aulercos, Caletos, Veliocasses, Atrebates; locum
castris excelsum in silva circumdata palude delegisse, impedimenta omnia
in ulteriores silvas contulisse. <span class="calibre1">5</span> Complures esse
principes belli auctores, sed multitudinem maxime Correo obtemperare,
quod ei summo esse odio nomen populi Romani intellexissent. <span class="calibre1">6</span> Paucis ante diebus ex his castris Atrebatem Commium
discessisse ad auxilia Germanorum adducenda; quorum et vicinitas
propinqua et multitudo esset infinita. <span class="calibre1">7</span>
Constituisse autem Bellovacos omnium principum consensu, summa plebis
cupiditate, si, ut diceretur, Caesar cum tribus legionibus veniret,
offerre se ad dimicandum, ne miseriore ac duriore postea condicione cum
toto exercitu decertare cogerentur; <span class="calibre1">8</span> si maiores
copias adduceret, in eo loco permanere quem delegissent, pabulatione
autem, quae propter anni tempus cum exigua tum disiecta esset, et
frumentatione et reliquo commeatu ex insidiis prohibere Romanos. </p>

<p class="chapter"> [<a id="8.8">8</a>] <span class="calibre1">1</span> Quae Caesar
consentientibus pluribus cum cognosset atque ea quae proponerentur
consilia plena prudentiae longeque a temeritate barbarorum remota esse
iudicaret, omnibus rebus inserviendum statuit, quo celerius hostis
contempta sua paucitate prodiret in aciem. <span class="calibre1">2</span>
Singularis enim virtutis veterrimas legiones VII, VIII, VIIII habebat,
summae spei delectaeque iuventutis XI, quae octavo iam stipendio tamen
in collatione reliquarum nondum eandem vetustatis ac virtutis ceperat
opinionem. <span class="calibre1">3</span> Itaque consilio advocato, rebus eis
quae ad se essent delatae omnibus expositis animos multitudinis
confirmat. <span class="calibre1">4</span> Si forte hostes trium legionum numero
posset elicere ad dimicandum, agminis ordinem ita constituit, ut legio
septima, octava, nona ante omnia irent impedimenta, deinde omnium
impedimentorum agmen, quod tamen erat mediocre, ut in expeditionibus
esse consuevit, cogeret undecima, ne maioris multitudinis species
accidere hostibus posset quam ipsi depoposcissent. <span class="calibre1">5</span>
Hac ratione paene quadrato agmine instructo in conspectum hostium
celerius opinione eorum exercitum adducit. </p>

<p class="chapter"> [<a id="8.9">9</a>] <span class="calibre1">1</span> Cum repente instructas
velut in acie certo gradu legiones accedere Galli viderent, quorum erant
ad Caesarem plena fiduciae consilia perlata, sive certaminis periculo
sive subito adventu sive exspectatione nostri consili copias instruunt
pro castris nec loco superiore decedunt. Caesar, etsi dimicare
optaverat, tamen admiratus tantam multitudinem hostium valle intermissa
magis in altitudinem depressa quam late patente castra castris hostium
confert. <span class="calibre1">3</span> Haec imperat vallo pedum XII muniri,
loriculam pro [haec] ratione eius altitudinis inaedificari; fossam
duplicem pedum denum quinum lateribus deprimi directis; turres excitari
crebras in altitudinem trium tabulatorum, pontibus traiectis
constratisque coniungi, quorum frontes viminea loricula munirentur; ut
ab hostibus duplici fossa, duplici propugnatorum ordine defenderentur,
<span class="calibre1">4</span> quorum alter ex pontibus, quo tutior altitudine
esset, hoc audacius longiusque permitteret tela, alter, qui propior
hostem in ipso vallo collocatus esset, ponte ab incidentibus telis
tegeretur. Portis fores altioresque turres imposuit. </p>

<p class="chapter"> [<a id="8.10">10</a>] <span class="calibre1">1</span> Huius munitionis duplex
erat consilium. Namque et operum magnitudinem et timorem suum sperabat
fiduciam barbaris allaturum, et cum pabulatum frumentatumque longius
esset proficiscendum, parvis copiis castra munitione ipsa videbat posse
defendi. <span class="calibre1">2</span> Interim crebro paucis utrimque
procurrentibus inter bina castra palude interiecta contendebatur; quam
tamen paludem nonnumquam aut nostra auxilia Gallorum Germanorumque
transibant acriusque hostes insequebantur, aut vicissim hostes eadem
transgressi nostros longius summovebant. <span class="calibre1">3</span> Accidebat
autem cotidianis pabulationibus (id quod accidere erat necesse, cum
raris disiectisque ex aedificius pabulum conquireretur), ut impeditis
locis dispersi pabulatores circumvenirentur; <span class="calibre1">4</span> quae
res, etsi mediocre detrimentum iumentorum ac servorum nostris adferebat,
tamen stultas cogitationes incitabat barbarorum, atque eo magis, quod
Commius, quem profectum ad auxilia Germanorum arcessenda docui, cum
equitibus venerat; qui, tametsi numero non amplius erant quingenti,
tamen Germanorum adventu barbari nitebantur. </p>

<p class="chapter"> [<a id="8.11">11</a>] <span class="calibre1">1</span> Caesar, cum
animadverteret hostem complures dies castris palude et loci natura
munitis se tenere neque oppugnari castra eorum sine dimicatione
perniciosa nec locum munitionibus claudi nisi a maiore exercitu posse,
litteras ad Trebonium mittit, ut quam celerrime posset legionem XIlI,
quae cum T. Sextio legato in Biturigibus hiemabat, arcesseret atque ita
cum tribus legionibus magnis itineribus ad se veniret; <span class="calibre1">2</span> ipse equites in vicem Remorum ac Lingonum reliquarumque
civitatum, quorum magnum numerum evocaverat, praesidio pabulationibus
mittit, qui subitas hostium incursiones sustinerent. </p>

<p class="chapter"> [<a id="8.12">12</a>] <span class="calibre1">1</span> Quod cum cotidie fieret
ac iam consuetudine diligentia minueretur, quod plerumque accidit
diuturnitate, Bellovaci delecta manu peditum cognitis stationibus
cotidianis equitum nostrorum <span class="calibre1">2</span> silvestribus locis
insidias disponunt eodemque equites postero die mittunt, qui primum
elicerent nostros, deinde circumventos aggrederentur. <span class="calibre1">3</span> Cuius mali sors incidit Remis, quibus ille dies fungendi
muneris obvenerat. Namque hi, cum repente hostium equites
animadvertissent ac numero superiores paucitatem contempsissent,
cupidius insecuti peditibus undique sunt circumdati. <span class="calibre1">4</span> Quo facto perturbati celerius quam consuetudo fert
equestris proeli se receperunt amisso Vertisco, principe civitatis,
praefecto equitum; <span class="calibre1">5</span> qui cum vix equo propter
aetatem posset uti, tamen consuetudine Gallorum neque aetatis
excusatione in suscipienda praefectura usus erat neque dimicari sine se
voluerat. <span class="calibre1">6</span> Inflantur atque incitantur hostium animi
secundo proelio, principe et praefecto Remorum interfecto, <span class="calibre1">7</span> nostrique detrimento admonentur diligentius exploratis
locis stationes disponere ac moderatius cedentem insequi hostem. </p>

<p class="chapter"> [<a id="8.13">13</a>] <span class="calibre1">1</span> Non intermittunt interim
cotidiana proelia in conspectu utrorumque castrorum, quae ad vada
transitusque fiebant paludis. <span class="calibre1">2</span> Qua contentione
Germani, quos propterea Caesar traduxerat Rhenum ut equitibus
interpositi proeliarentur, cum constantius universi paludem transissent
paucisque resistentibus interfectis pertinacius reliquam multitudinem
essent insecuti, perterriti non solum ei qui aut comminus opprimebantur
aut eminus vulnerabantur, sed etiam qui longius subsidiari consuerant,
turpiter refugerunt, <span class="calibre1">3</span> nec prius finem fugae
fecerunt saepe amissis superioribus locis quam se aut in castra suorum
reciperent, aut nonnulli pudore coacti longius profugerent. <span class="calibre1">4</span> Quorum periculo sic omnes copiae sunt perturbatae ut vix
iudicari posset, utrum secundis minimisque rebus insolentiores an
adverso mediocri casu timidiores essent. </p>

<p class="chapter"> [<a id="8.14">14</a>] <span class="calibre1">1</span> Compluribus diebus isdem
in castris consumptis, cum propius accessisse legiones et Gaium
Trebonium legatum cognossent, duces Bellovacorum veriti similem
obsessionem Alesiae noctu dimittunt eos quos aut aetate aut viribus
inferiores aut inermes habebant, unaque reliqua impedimenta. <span class="calibre1">2</span> Quorum perturbatum et confusum dum explicant agmen
(magna enim multitudo carrorum etiam expeditos sequi Gallos consuevit),
oppressi luce copias armatorum pro suis instruunt castris, ne prius
Romani persequi se inciperent quam longius agmen impedimentorum suorum
processisset. <span class="calibre1">3</span> At Caesar neque resistentes
adgrediendos tanto collis ascensu iudicabat, neque non usque eo legiones
admovendas ut discedere ex eo loco sine periculo barbari militibus
instantibus non possent. <span class="calibre1">4</span> Ita, cum palude impedita
a castris castra dividi videret, quae transeundi difficultas celeritatem
insequendi tardare posset, atque id iugum quod trans paludem paene ad
hostium castra pertineret mediocri valle a castris eorum intercisum
animum adverteret, pontibus palude constrata legiones traducit
celeriterque in summam planitiem iugi pervenit, quae declivi fastigio
duobus ab lateribus muniebatur. <span class="calibre1">5</span> Ibi legionibus
instructis ad ultimum iugum pervenit aciemque eo loco constituit unde
tormento missa tela in hostium cuneos conici possent. </p>

<p class="chapter"> [<a id="8.15">15</a>] <span class="calibre1">1</span> Barbari confisi loci
natura, cum dimicare non recusarent, si forte Romani subire collem
conarentur, paulatim copias distributas dimittere non possent, ne
dispersi perturbarentur, in acie permanserunt. <span class="calibre1">2</span>
Quorum pertinacia cognita Caesar XX cohortibus instructis castrisque eo
loco mutatis muniri iubet castra. <span class="calibre1">3</span> Absolutis
operibus pro vallo legiones instructas collocat, equites frenatis equis
in statione disponit. <span class="calibre1">4</span> Bellovaci, cum Romanos ad
insequendum paratos viderent neque pernoctare aut diutius permanere sine
periculo eodem loco possent, tale consilium sui recipiendi ceperunt.
<span class="calibre1">5</span> Fasces, ut consueverant (namque in acie sedere
Gallos consuesse superioribus commentariis Caesaris declaratum est), per
manus stramentorum ac virgultorum, quorum summa erat in castris copia,
inter se traditos ante aciem collocarunt extremoque tempore diei signo
pronuntiato uno tempore incenderunt. <span class="calibre1">6</span> Ita continens
flamma copias omnes repente a conspectu texit Romanorum. Quod ubi
accidit, barbari vehementissimo cursu refugerunt. </p>

<p class="chapter"> [<a id="8.16">16</a>] <span class="calibre1">1</span> Caesar, etsi discessum
hostium animadvertere non poterat incendiis oppositis, tamen id
consilium cum fugae causa initum suspicaretur, legiones promovet, turmas
mittit ad insequendum; ipse veritus insidias, ne forte in eodem loco
subsistere hostis atque elicere nostros in locum conaretur iniquum,
tardius procedit. <span class="calibre1">2</span> Equites cum intrare fumum et
flammam densissimam timerent ac, si qui cupidius intraverant, vix suorum
ipsi priores partes animadverterent equorum, insidias veriti liberam
facultatem sui recipiendi Bellovacis dederunt. <span class="calibre1">4</span> Ita
fuga timoris simul calliditatisque plena sine ullo detrimento milia non
amplius decem progressi hostes loco munitissimo castra posuerunt. <span class="calibre1">5</span> Inde cum saepe in insidiis equites peditesque
disponerent, magna detrimenta Romanis in pabulationibus inferebant. </p>

<p class="chapter"> [<a id="8.17">17</a>] <span class="calibre1">1</span> Quod cum crebrius
accideret, ex captivo quodam comperit Caesar Correum, Bellovacorum
ducem, fortissimorum milia sex peditum delegisse equitesque ex omni
numero mille, quos in insidiis eo loco collocaret, quem in locum propter
copiam frumenti ac pabuli Romanos missuros suspicaretur. <span class="calibre1">2</span> Quo cognito consilio legiones plures quam solebat educit
equitatumque, qua consuetudine pabulatoribus mittere praesidio
consuerat, praemittit: huic interponit auxilia levis armaturae; ipse cum
legionibus quam potest maxime appropinquat. </p>

<p class="chapter"> [<a id="8.18">18</a>] <span class="calibre1">1</span> Hostes in insidiis
dispositi, cum sibi delegissent campum ad rem gerendam non amplius
patentem in omnes partes passibus mille, silvis undique aut
impeditissimo flumine munitum, velut indagine hunc insidiis
circumdederunt. <span class="calibre1">2</span> Explorato hostium consilio nostri
ad proeliandum animo atque armis parati, cum subsequentibus legionibus
nullam dimicationem recusarent, turmatim in eum locum devenerunt. <span class="calibre1">3</span> Quorum adventu cum sibi Correus oblatam occasionem rei
gerendae existimaret, primum cum paucis se ostendit atque in proximas
turmas impetum fecit. <span class="calibre1">4</span> Nostri constanter incursum
sustinent insidiatorum neque plures in unum locum conveniunt; quod
plerumque equestribus proeliis cum propter aliquem timorem accidit, tum
multitudine ipsorum detrimentum accipitur. </p>

<p class="chapter"> [<a id="8.19">19</a>] <span class="calibre1">1</span> Cum dispositis turmis in
vicem rari proeliarentur neque ab lateribus circumveniri suos
paterentur, erumpunt ceteri Correo proeliante ex silvis. <span class="calibre1">2</span> Fit magna contentione diversum proelium. Quod cum
diutius pari Marte iniretur, paulatim ex silvis instructa multitudo
procedit peditum, quae nostros coegit cedere equites. Quibus celeriter
subveniunt levis armaturae pedites, quos ante legiones missos docui,
turmisque nostrorum interpositi constanter proeliantur. <span class="calibre1">3</span> Pugnatur aliquamdiu pari contentione; deinde, ut ratio
postulabat proeli, qui sustinuerant primos impetus insidiarum hoc ipso
fiunt superiores, quod nullum ab insidiantibus imprudentes acceperant
detrimentum. <span class="calibre1">4</span> Accedunt propius interim legiones,
crebrique eodem tempore et nostris et hostibus nuntii adferuntur,
imperatorem instructis copiis adesse. <span class="calibre1">5</span> Qua re
cognita praesidio cohortium confisi nostri acerrime proeliantur, ne, si
tardius rem gessissent, victoriae gloriam communicasse cum legionibus
viderentur; <span class="calibre1">6</span> hostes concidunt animis atque
itineribus diversis fugam quaerunt. Nequiquam: nam quibus
difficultatibus locorum Romanos claudere voluerant, eis ipsi tenebantur.
<span class="calibre1">7</span> Victi tamen perculsique maiore parte amissa
consternati profugiunt partim silvis petitis, partim flumine (qui tamen
in fuga a nostris acriter insequentibus conficiuntur), <span class="calibre1">8</span> cum interim nulla calamitate victus Correus excedere
proelio silvasque petere aut invitantibus nostris ad deditionem potuit
adduci, quin fortissime proeliando compluresque vulnerando cogeret
elatos iracundia victores in se tela conicere. </p>

<p class="chapter"> [<a id="8.20">20</a>] <span class="calibre1">1</span> Tali modo re gesta
recentibus proeli vestigiis ingressus Caesar, cum victos tanta
calamitate existimaret hostes nuntio accepto locum castrorum relicturos,
quae non longius ab ea caede abesse plus minus octo milibus dicebantur,
tametsi flumine impeditum transitum videbat, tamen exercitu traducto
progreditur. <span class="calibre1">2</span> At Bellovaci reliquaeque civitates
repente ex fuga paucis atque his vulneratis receptis, qui silvarum
beneficio casum evitaverant, omnibus adversis, cognita calamitate,
interfecto Correo, amisso equitatu et fortissimis peditibus, cum
adventare Romanos existimarent, concilio repente cantu tubarum convocato
conclamant, legati obsidesque ad Caesarem mittantur. </p>

<p class="chapter"> [<a id="8.21">21</a>] <span class="calibre1">1</span> Hoc omnibus probato
consilio Commius Atrebas ad eos confugit Germanos, a quibus ad id bellum
auxilia mutuatus erat. <span class="calibre1">2</span> Ceteri e vestigio mittunt
ad Caesarem legatos petuntque, ut ea poena sit contentus hostium, quam
si sine dimicatione inferre integris posset, pro sua clementia atque
humanitate numquam profecto esset illaturus. <span class="calibre1">3</span>
Adflictas opes equestri proelio Bellovacorum esse; delectorum peditum
multa milia interisse, vix refugisse nuntios caedis. <span class="calibre1">4</span> Tamen magnum ut in tanta calamitate Bellovacos eo
proelio commodum esse consecutos, quod Correus, auctor belli, concitator
multitudinis, esset interfectus. Numquam enim senatum tantum in civitate
illo vivo quantum imperitam plebem potuisse. </p>

<p class="chapter"> [<a id="8.22">22</a>] <span class="calibre1">1</span> Haec orantibus legatis
commemorat Caesar: Eodem tempore superiore anno Bellovacos ceterasque
Galliae civitates suscepisse bellum: pertinacissime hos ex omnibus in
sententia permansisse neque ad sanitatem reliquorum deditione esse
perductos. <span class="calibre1">2</span> Scire atque intellegere se causam
peccati facillime mortuis delegari. Neminem vero tantum pollere, ut
invitis principibus, resistente senatu, omnibus bonis repugnantibus
infirma manu plebis bellum concitare et gerere posset. Sed tamen se
contentum fore ea poena quam sibi ipsi contraxissent. </p>

<p class="chapter"> [<a id="8.23">23</a>] <span class="calibre1">1</span> Nocte insequenti legati
responsa ad suos referunt, obsides conficiunt. Concurrunt reliquarum
civitatium legati, quae Bellovacorum speculabantur eventum; <span class="calibre1">2</span> obsides dant, imperata faciunt excepto Commio, quem
timor prohibebat cuiusquam fidei suam committere salutem. <span class="calibre1">3</span> Nam superiore anno Titus Labienus, Caesare in Gallia
citeriore ius dicente, cum Commium comperisset sollicitare civitates et
coniurationem contra Caesarem facere, infidelitatem eius sine ulla
perfidia iudicavit comprimi posse. <span class="calibre1">4</span> Quem quia non
arbitrabatur vocatum in castra venturum, ne temptando cautiorem faceret,
Gaium Volusenum Quadratum misit, qui eum per simulationem colloqui
curaret interficiendum. Ad eam rem delectos idoneos ei tradit
centuriones. <span class="calibre1">5</span> Cum in colloquium ventum esset, et,
ut convenerat, manum Commi Volusenus arripuisset, centurio vel insueta
re permotus vel celeriter a familiaribus prohibitus Commi conficere
hominem non potuit; graviter tamen primo ictu gladio caput percussit.
<span class="calibre1">6</span> Cum utrimque gladii destricti essent, non tam
pugnandi quam diffugiendi fuit utrorumque consilium: nostrorum, quod
mortifero vulnere Commium credebant adfectum; Gallorum, quod insidiis
cognitis plura quam videbant extimescebant. Quo facto statuisse Commius
dicebatur numquam in conspectum cuiusquam Romani venire. </p>

<p class="chapter"> [<a id="8.24">24</a>] <span class="calibre1">1</span> Bellicosissimis gentibus
devictis Caesar, cum videret nullam iam esse civitatem quae bellum
pararet quo sibi resisteret, sed nonnullos ex oppidis demigrare, ex
agris diffugere ad praesens imperium evitandum, plures in partes
exercitum dimittere constituit. <span class="calibre1">2</span> M. Antonium
quaestorem cum legione duodecima sibi coniungit. C. Fabium legatum cum
cohortibus XXV mittit in diversissimam partem Galliae, quod ibi quasdam
civitates in armis esse audiebat neque C. Caninium Rebilum legatum, qui
in illis regionibus erat, satis firmas duas legiones habere existimabat.
<span class="calibre1">3</span> Titum Labienum ad se evocat; legionem autem XV,
quae cum eo fuerat in hibernis, in togatam Galliam mittit ad colonias
civium Romanorum tuendas, ne quod simile incommodum accideret decursione
barbarorum ac superiore aestate Tergestinis acciderat, qui repentino
latrocinio atque impetu illorum erant oppressi. <span class="calibre1">4</span>
Ipse ad vastandos depopulandosque fines Ambiorigis proficiscitur; quem
perterritum ac fugientem cum redigi posse in suam potestatem
desperasset, proximum suae dignitatis esse ducebat, adeo fines eius
vastare civibus, aedificiis, pecore, ut odio suorum Ambiorix, si quos
fortuna reliquos fecisset, nullum reditum propter tantas calamitates
haberet in civitatem. </p>

<p class="chapter"> [<a id="8.25">25</a>] <span class="calibre1">1</span> Cum in omnes partes
finium Ambiorigis aut legiones aut auxilia dimisisset atque omnia
caedibus, incendiis, rapinis vastasset, magno numero hominum interfecto
aut capto Labienum cum duabus legionibus in Treveros mittit, <span class="calibre1">2</span> quorum civitas propter Germaniae vicinitatem cotidianis
exercitata bellis cultu et feritate non multum a Germanis differebat
neque imperata umquam nisi exercitu coacta faciebat. </p>

<p class="chapter"> [<a id="8.26">26</a>] <span class="calibre1">1</span> Interim Gaius Caninius
legatus, cum magnam multitudinem convenisse hostium in fines Pictonum
litteris nuntiisque Durati cognosceret, qui perpetuo in amicitia
manserat Romanorum, cum pars quaedam civitatis eius defecisset, ad
oppidum Lemonum contendit. <span class="calibre1">2</span> Quo cum adventaret
atque ex captivis certius cognosceret multis hominum milibus a Dumnaco,
duce Andium, Duratium clausum Lemoni oppugnari neque infirmas legiones
hostibus committere auderet, castra posuit loco munito. <span class="calibre1">3</span> Dumnacus, cum appropinquare Caninium cognosset, copiis
omnibus ad legiones conversis castra Romanorum oppugnare instituit.
<span class="calibre1">4</span> Cum complures dies in oppugnatione consumpsisset
et magno suorum detrimento nullam partem munitionum convellere
potuisset, rursus ad obsidendum Lemonum redit. </p>

<p class="chapter"> [<a id="8.27">27</a>] <span class="calibre1">1</span> Eodem tempore C. Fabius
legatus complures civitates in fidem recipit, obsidibus firmat
litterisque Gai Canini Rebili fit certior quae in Pictonibus gerantur.
<span class="calibre1">2</span> Quibus rebus cognitis proficiscitur ad auxilium
Duratio ferendum. At Dumnacus adventu Fabi cognito desperata salute, si
tempore eodem coactus esset et Romanum externum sustinere hostem et
respicere ac timere oppidanos, repente ex eo loco cum copiis recedit nec
se satis tutum fore arbitratur, nisi flumine Ligeri, quod erat ponte
propter magnitudinem transeundum, copias traduxisset. <span class="calibre1">3</span> Fabius, etsi nondum in conspectum venerat hostibus neque
se Caninio coniunxerat, tamen doctus ab eis qui locorum noverant naturam
potissimum credidit hostes perterritos eum locum, quem petebant,
petituros. <span class="calibre1">4</span> Itaque cum copiis ad eundem pontem
contendit equitatumque tantum procedere ante agmen imperat legionum,
quantum cum processisset, sine defatigatione equorum in eadem se
reciperet castra. <span class="calibre1">5</span> Consecuntur equites nostri, ut
erat praeceptum, invaduntque Dumnaci agmen et fugientes perterritosque
sub sarcinis in itinere adgressi magna praeda multis interfectis
potiuntur. Ita re bene gesta se recipiunt in castra. </p>

<p class="chapter"> [<a id="8.28">28</a>] <span class="calibre1">1</span> Insequenti nocte Fabius
equites praemittit sic paratos ut confligerent atque omne agmen
morarentur, dum consequeretur ipse. <span class="calibre1">2</span> Cuius
praeceptis ut res gereretur, Quintus Atius Varus, praefectus equitum,
singularis et animi et prudentiae vir, suos hortatur agmenque hostium
consecutus turmas partim idoneis locis disponit, parte equitum proelium
committit. <span class="calibre1">3</span> Confligit audacius equitatus hostium
succedentibus sibi peditibus, qui toto agmine subsistentes equitibus
suis contra nostros ferunt auxilium. Fit proelium acri certamine. <span class="calibre1">4</span> Namque nostri contemptis pridie superatis hostibus, cum
subsequi legiones meminissent, et pudore cedendi et cupiditate per se
conficiendi proeli fortissime contra pedites proeliantur, <span class="calibre1">5</span> hostesque nihil amplius copiarum accessurum credentes,
ut pridie cognoverant, delendi equitatus nostri nacti occasionem
videbantur. </p>

<p class="chapter"> [<a id="8.29">29</a>] <span class="calibre1">1</span> Cum aliquamdiu summa
contentione dimicaretur, Dumnacus instruit aciem quae suis esset
equitibus in vicem praesidio, cum repente confertae legiones in
conspectum hostium veniunt. <span class="calibre1">2</span> Quibus visis perculsae
barbarorum turmae ac perterritae acies hostium, perturbato
impedimentorum agmine, magno clamore discursuque passim fugae se
mandant. <span class="calibre1">3</span> At nostri equites, qui paulo ante cum
resistentibus fortissime conflixerant, laetitia victoriae elati magno
undique clamore sublato cedentibus circumfusi, quantum equorum vires ad
persequendum dextraeque ad caedendum valent, tantum eo proelio
interficiunt. <span class="calibre1">4</span> Itaque amplius milibus XII aut
armatorum aut eorum qui eo timore arma proiecerant interfectis omnis
multitudo capitur impedimentorum. </p>

<p class="chapter"> [<a id="8.30">30</a>] <span class="calibre1">1</span> Qua ex fuga cum
constaret Drappetem Senonem, qui, ut primum defecerat Gallia, collectis
undique perditis hominibus, servis ad libertatem vocatis, exulibus
omnium civitatum adscitis, receptis latronibus impedimenta et commeatus
Romanorum interceperat, non amplius hominum duobus milibus ex fuga
collectis provinciam petere unaque consilium cum eo Lucterium Cadurcum
cepisse, quem superiore commentario prima defectione Galliae facere in
provinciam voluisse impetum cognitum est, <span class="calibre1">2</span> Caninius
legatus cum legionibus duabus ad eos persequendos contendit, ne
detrimento aut timore provinciae magna infamia perditorum hominum
latrociniis caperetur. </p>

<p class="chapter"> [<a id="8.31">31</a>] <span class="calibre1">1</span> Gaius Fabius cum reliquo
exercitu in Carnutes ceterasque proficiscitur civitates, quarum eo
proelio, quod cum Dumnaco fecerat, copias esse accisas sciebat. <span class="calibre1">2</span> Non enim dubitabat quin recenti calamitate summissiores
essent futurae, dato vero spatio ac tempore eodem instigante Dumnaco
possent concitari. <span class="calibre1">3</span> Qua in re summa felicitas
celeritasque in recipiendis civitatibus Fabium consequitur. <span class="calibre1">4</span> Nam Carnutes, qui saepe vexati numquam pacis fecerant
mentionem, datis obsidibus veniunt in deditionem, ceteraeque civitates
positae in ultimis Galliae finibus Oceano coniunctae, quae Aremoricae
appellantur, auctoritate adductae Carnutum adventu Fabi legionumque
imperata sine mora faciunt. <span class="calibre1">5</span> Dumnacus suis finibus
expulsus errans latitansque solus extremas Galliae regiones petere est
coactus. </p>

<p class="chapter"> [<a id="8.32">32</a>] <span class="calibre1">1</span> At Drappes unaque
Lucterius, cum legiones Caniniumque adesse cognoscerent nec se sine
certa pernicie persequente exercitu putarent provinciae fines intrare
posse nec iam libere vagandi latrociniorumque faciendorum facultatem
haberent, in finibus consistunt Cadurcorum. <span class="calibre1">2</span> Ibi
cum Lucterius apud suos cives quondam integris rebus multum potuisset,
semperque auctor novorum consiliorum magnam apud barbaros auctoritatem
haberet, oppidum Uxellodunum, quod in clientela fuerat eius, egregie
natura loci munitum, occupat suis et Drappetis copiis oppidanosque sibi
coniungit. </p>

<p class="chapter"> [<a id="8.33">33</a>] <span class="calibre1">1</span> Quo cum confestim Gaius
Caninius venisset animadverteretque omnes oppidi partes praeruptissimis
saxis esse munitas, quo defendente nullo tamen armatis ascendere esset
difficile, magna autem impedimenta oppidanorum videret, quae si
clandestina fuga subtrahere conarentur, effugere non modo equitatum, sed
ne legiones quidem possent, tripertito cohortibus divisis trina
excelsissimo loco castra fecit; <span class="calibre1">2</span> a quibus paulatim,
quantum copiae patiebantur, vallum in oppidi circuitum ducere instituit.
</p>

<p class="chapter"> [<a id="8.34">34</a>] <span class="calibre1">1</span> Quod cum animadverterent
oppidani miserrimaque Alesiae memoria solliciti similem casum
obsessionis vererentur, maximeque ex omnibus Lucterius, qui fortunae
illius periculum fecerat, moneret frumenti rationem esse habendam,
constituunt omnium consensu parte ibi relicta copiarum ipsi cum
expeditis ad importandum frumentum proficisci. <span class="calibre1">2</span> Eo
consilio probato proxima nocte duobus milibus armatorum relictis
reliquos ex oppido Drappes et Lucterius educunt. <span class="calibre1">3</span>
Hi paucos dies morati ex finibus Cadurcorum, qui partim re frumentaria
sublevare eos cupiebant, partim prohibere quo minus sumerent non
poterant, magnum numerum frumenti comparant, nonnumquam autem
expeditionibus nocturnis castella nostrorum adoriuntur. <span class="calibre1">4</span> Quam ob causam Gaius Caninius toto oppido munitiones
circumdare moratur, ne aut opus effectum tueri non possit aut plurimis
in locis infirma disponat praesidia. </p>

<p class="chapter"> [<a id="8.35">35</a>] <span class="calibre1">1</span> Magna copia frumenti
comparata considunt Drappes et Lucterius non longius ab oppido X
milibus, unde paulatim frumentum in oppidum supportarent. <span class="calibre1">2</span> Ipsi inter se provincias partiuntur: Drappes castris
praesidio cum parte copiarum restitit; Lucterius agmen iumentorum ad
oppidum ducit. <span class="calibre1">3</span> Dispositis ibi praesidiis hora
noctis circiter decima silvestribus angustisque itineribus frumentum
importare in oppidum instituit. <span class="calibre1">4</span> Quorum strepitum
vigiles castrorum cum sensissent, exploratoresque missi quae gererentur
renuntiassent, Caninius celeriter cum cohortibus armatis ex proximis
castellis in frumentarios sub ipsam lucem impetum fecit. <span class="calibre1">5</span> Ei repentino malo perterriti diffugiunt ad sua
praesidia; quae nostri ut viderunt, acrius contra armatos incitati
neminem ex eo numero vivum capi patiuntur. Profugit inde cum paucis
Lucterius nec se recipit in castra. </p>

<p class="chapter"> [<a id="8.36">36</a>] <span class="calibre1">1</span> Re bene gesta Caninius
ex captivis comperit partem copiarum cum Drappete esse in castris a
milibus longe non amplius XII. <span class="calibre1">2</span> Qua re ex
compluribus cognita, cum intellegeret fugato duce altero perterritos
reliquos facile opprimi posse, magnae felicitatis esse arbitrabatur
neminem ex caede refugisse in castra qui de accepta calamitate nuntium
Drappeti perferret. <span class="calibre1">3</span> Sed in experiendo cum
periculum nullum videret, equitatum omnem Germanosque pedites, summae
velocitatis homines, ad castra hostium praemittit; ipse legionem unam in
trina castra distribuit, alteram secum expeditam ducit. <span class="calibre1">4</span> Cum propius hostes accessisset, ab exploratoribus quos
praemiserat cognoscit castra eorum, ut barbarorum fere consuetudo est,
relictis locis superioribus ad ripas fluminis esse demissa; at Germanos
equitesque imprudentibus omnibus de improviso advolasse proeliumque
commisisse. <span class="calibre1">5</span> Qua re cognita legionem armatam
instructamque adducit. Ita repente omnibus ex partibus signo dato loca
superiora capiuntur. <span class="calibre1">6</span> Quod ubi accidit, Germani
equitesque signis legionis visis vehementissime proeliantur. Confestim
cohortes undique impetum faciunt omnibusque aut interfectis aut captis
magna praeda potiuntur. Capitur ipse eo proelio Drappes. </p>

<p class="chapter"> [<a id="8.37">37</a>] <span class="calibre1">1</span> Caninius felicissime re
gesta sine ullo paene militis vulnere ad obsidendos oppidanos revertitur
<span class="calibre1">2</span> externoque hoste deleto, cuius timore antea
dividere praesidia et munitione oppidanos circumdare prohibitus erat,
opera undique imperat administrari. Venit eodem cum suis copiis postero
die Gaius Fabius partemque oppidi sumit ad obsidendum. </p>

<p class="chapter"> [<a id="8.38">38</a>] <span class="calibre1">1</span> Caesar interim M.
Antonium quaestorem cum cohortibus XV in Bellovacis relinquit, ne qua
rursus novorum consiliorum capiendorum Belgis facultas daretur. <span class="calibre1">2</span> Ipse reliquas civitates adit, obsides plures imperat,
timentes omnium animos consolatione sanat. <span class="calibre1">3</span> Cum in
Carnutes venisset, quorum in civitate superiore commentario Caesar
exposuit initium belli esse ortum, quod praecipue eos propter
conscientiam facti timere animadvertebat, quo celerius civitatem timore
liberaret, principem sceleris illius et concitatorem belli, Gutruatum,
ad supplicium depoposcit. <span class="calibre1">4</span> Qui etsi ne civibus
quidem suis se committebat, tamen celeriter omnium cura quaesitus in
castra perducitur. <span class="calibre1">5</span> Cogitur in eius supplicium
Caesar contra suam naturam concursu maximo militum, qui ei omnia
pericula et detrimenta belli accepta referebant, adeo ut verberibus
exanimatum corpus securi feriretur. </p>

<p class="chapter"> [<a id="8.39">39</a>] <span class="calibre1">1</span> Ibi crebris litteris
Canini fit certior quae de Drappete et Lucterio gesta essent, quoque in
consilio permanerent oppidani. <span class="calibre1">2</span> Quorum etsi
paucitatem contemnebat, tamen pertinaciam magna poena esse adficiendam
iudicabat, ne universa Gallia non sibi vires defuisse ad resistendum
Romanis, sed constantiam putaret, neve hoc exemplo ceterae civitates
locorum opportunitate fretae se vindicarent in libertatem, <span class="calibre1">3</span> cum omnibus Gallis notum esse sciret reliquam esse unam
aestatem suae provinciae, quam si sustinere potuissent, nullum ultra
periculum vererentur. <span class="calibre1">4</span> Itaque Q. Calenum legatum
cum legionibus reliquit qui iustis itineribus subsequeretur; ipse cum
omni equitatu quam potest celerrime ad Caninium contendit. </p>

<p class="chapter"> [<a id="8.40">40</a>] <span class="calibre1">1</span> Cum contra
exspectationem omnium Caesar Uxellodunum venisset oppidumque operibus
clausum animadverteret neque ab oppugnatione recedi videret ulla
condicione posse, magna autem copia frumenti abundare oppidanos ex
perfugis cognosset, aqua prohibere hostem temptare coepit. <span class="calibre1">2</span> Flumen infimam vallem dividebat, quae totum paene montem
cingebat, in quo positum erat praeruptum undique oppidum Uxellodunum.
<span class="calibre1">3</span> Hoc avertere loci natura prohibebat: in infimis
enim sic radicibus montis ferebatur, ut nullam in partem depressis
fossis derivari posset. <span class="calibre1">4</span> Erat autem oppidanis
difficilis et praeruptus eo descensus, ut prohibentibus nostris sine
vulneribus ac periculo vitae neque adire flumen neque arduo se recipere
possent ascensu. <span class="calibre1">5</span> Qua difficultate eorum cognita
Caesar sagittariis funditoribusque dispositis, tormentis etiam quibusdam
locis contra facillimos descensus collocatis aqua fluminis prohibebat
oppidanos. </p>

<p class="chapter"> [<a id="8.41">41</a>] <span class="calibre1">1</span> Quorum omnis postea
multitudo aquatorum unum in locum conveniebat sub ipsius oppidi murum,
ubi magnus fons aquae prorumpebat ab ea parte, quae fere pedum CCC
intervallo fluminis circuitu vacabat. <span class="calibre1">2</span> Hoc fonte
prohiberi posse oppidanos cum optarent reliqui, Caesar unus videret, e
regione eius vineas agere adversus montem et aggerem instruere coepit
magno cum labore et continua dimicatione. <span class="calibre1">3</span> Oppidani
enim loco superiore decurrunt et eminus sine periculo proeliantur
multosque pertinaciter succedentes vulnerant; non deterrentur tamen
milites nostri vineas proferre et labore atque operibus locorum vincere
difficultates. <span class="calibre1">4</span> Eodem tempore cuniculos tectos ab
vineis agunt ad caput fontis; quod genus operis sine ullo periculo, sine
suspicione hostium facere licebat. <span class="calibre1">5</span> Exstruitur
agger in altitudinem pedum sexaginta, collocatur in eo turris decem
tabulatorum, non quidem quae moenibus aequaret (id enim nullis operibus
effici poterat), sed quae superare fontis fastigium posset. <span class="calibre1">6</span> Ex ea cum tela tormentis iacerentur ad fontis aditum,
nec sine periculo possent aquari oppidani, non tantum pecora atque
iumenta, sed etiam magna hostium multitudo siti consumebatur. </p>

<p class="chapter"> [<a id="8.42">42</a>] <span class="calibre1">1</span> Quo malo perterriti
oppidani cupas sebo, pice, scandulis complent; eas ardentes in opera
provolvunt eodemque tempore acerrime proeliantur, ut ab incendio
restinguendo dimicationis periculo deterreant Romanos. <span class="calibre1">3</span> Magna repente in ipsis operibus flamma exstitit.
Quaecumque enim per locum praecipitem missa erant, ea vineis et aggere
suppressa comprehendebant id ipsum quod morabatur. <span class="calibre1">3</span>
Milites contra nostri, quamquam periculoso genere proeli locoque iniquo
premebantur, tamen omnia fortissimo sustinebant animo. <span class="calibre1">4</span> Res enim gerebatur et excelso loco et in conspectu
exercitus nostri, magnusque utrimque clamor oriebatur. Ita quam quisque
poterat maxime insignis, quo notior testatiorque virtus esset eius,
telis hostium flammaeque se offerebat. </p>

<p class="chapter"> [<a id="8.43">43</a>] <span class="calibre1">1</span> Caesar cum complures
suos vulnerari videret, ex omnibus oppidi partibus cohortes montem
ascendere et simulatione moenium occupandorum clamorem undique iubet
tollere. <span class="calibre1">2</span> Quo facto perterriti oppidani, cum quid
ageretur in locis reliquis essent suspensi, revocant ab impugnandis
operibus armatos murisque disponunt. <span class="calibre1">3</span> Ita nostri
fine proeli facto celeriter opera flamma comprehensa partim restinguunt,
partim interscindunt. <span class="calibre1">4</span> Cum pertinaciter resisterent
oppidani, magna etiam parte amissa siti suorum in sententia permanerent,
ad postremum cuniculis venae fontis intercisae sunt atque aversae. <span class="calibre1">5</span> Quo facto repente perennis exaruit fons tantamque
attulit oppidanis salutis desperationem, ut id non hominum consilio, sed
deorum voluntate factum putarent. Itaque se necessitate coacti
tradiderunt. </p>

<p class="chapter"> [<a id="8.44">44</a>] <span class="calibre1">1</span> Caesar, cum suam
lenitatem cognitam omnibus sciret neque vereretur ne quid crudelitate
naturae videretur asperius fecisse, neque exitum consiliorum suorum
animadverteret, si tali ratione diversis in locis plures consilia
inissent, exemplo supplici deterrendos reliquos existimavit. <span class="calibre1">2</span> Itaque omnibus qui arma tulerant manus praecidit
vitamque concessit, quo testatior esset poena improborum. <span class="calibre1">3</span> Drappes, quem captum esse a Caninio docui, sive
indignitate et dolore vinculorum sive timore gravioris supplici paucis
diebus cibo se abstinuit atque ita interiit. <span class="calibre1">4</span> Eodem
tempore Lacterius, quem profugisse ex proelio scripsi, cum in potestatem
venisset Epasnacti Arverni <span class="calibre1">5</span> (crebro enim mutandis
locis multorum fidei se committebat, quod nusquam diutius sine periculo
commoraturus videbatur, cum sibi conscius esset, quam inimicum deberet
Caesarem habere), <span class="calibre1">6</span> hunc Epasnactus Arvernus,
amicissimus populi Romani, sine dubitatione ulla vinctum ad Caesarem
deduxit. </p>

<p class="chapter"> [<a id="8.45">45</a>] <span class="calibre1">1</span> Labienus interim in
Treveris equestre proelium facit secundum compluribusque Treveris
interfectis et Germanis, qui nullis adversus Romanos auxilia denegabant,
principes eorum vivos redigit in suam potestatem <span class="calibre1">2</span>
atque in his Surum Aeduum, qui et virtutis et generis summam nobilitatem
habebat solusque ex Aeduis ad id tempus permanserat in armis. </p>

<p class="chapter"> [<a id="8.46">46</a>] <span class="calibre1">1</span> Ea re cognita Caesar,
cum in omnibus partibus Galliae bene res geri videret iudicaretque
superioribus aestivis Galliam devictam subactamque esse, Aquitaniam
numquam adisset, per Publium Crassum quadam ex parte devicisset, cum
duabus legionibus in eam partem Galliae est profectus, ut ibi extremum
tempus consumeret aestivorum. <span class="calibre1">2</span> Quam rem sicuti
cetera celeriter feliciterque confecit. Namque omnes Aquitaniae
civitates legatos ad Caesarem miserunt obsidesque ei dederunt. <span class="calibre1">3</span> Quibus rebus gestis ipse equitum praesidio Narbonem
profecto est, exercitum per legatos in hiberna deduxit: <span class="calibre1">4</span> quattuor legiones in Belgio collocavit cum M. Antonio et
C. Trebonio et P. Vatinio legatis, duas legiones in Aeduos deduxit,
quorum in omni Gallia summam esse auctoritatem sciebat, duas in Turonis
ad fines Carnutum posuit, quae omnem illam regionem coniunctam Oceano
continerent, duas reliquas in Lemovicum finibus non longe ab Arvernis,
ne qua pars Galliae vacua ab exercitu esset. <span class="calibre1">5</span>
Paucos dies ipse in provincia moratus, cum celeriter omnes conventus
percucurrisset, publicas controversias cognosset, <span class="calibre1">6</span>
bene meritis praemia tribuisset (cognoscendi enim maximam facultatem
habebat, quali quisque fuisset animo in totius Galliae defectione, quam
sustinuerat fidelitate atque auxiliis provinciae illius), his confectis
rebus ad legiones in Belgium se recipit hibernatque Nemetocennae. </p>

<p class="chapter"> [<a id="8.47">47</a>] <span class="calibre1">1</span> Ibi cognoscit Commium
Atrebatem proelio cum equitatu suo contendisse. <span class="calibre1">2</span>
Nam cum Antonius in hiberna venisset, civitasque Atrebatum in officio
esset, Commius, qui post illam vulnerationem, quam supra commemoravi,
semper ad omnes motus paratus suis civibus esse consuesset, ne consilia
belli quaerentibus auctor armorum duxque deesset, <span class="calibre1">3</span>
parente Romanis civitate cum suis equitibus latrociniis se suosque
alebat infestisque itineribus commeatus complures, qui comportabantur in
hiberna Romanorum, intercipiebat. </p>

<p class="chapter"> [<a id="8.48">48</a>] <span class="calibre1">1</span> Erat attributus Antonio
praefectus equitum C. Volusenus Quadratus qui cum eo hibernaret. Hunc
Antonius ad persequendum equitatum hostium mittit. <span class="calibre1">2</span>
Volusenus ad eam virtutem, quae singularis erat in eo, magnum odium
Commi adiungebat, quo libentius id faceret quod imperabatur. Itaque
dispositis insidiis saepius equites eius adgressus secunda proelia
faciebat. <span class="calibre1">3</span> Novissime, cum vehementius
contenderetur, ac Volusenus ipsius intercipiendi Commi cupiditate
pertinacius eum cum paucis insecutus esset, ille autem fuga vehementi
Volusenum produxisset longius, inimicus homini suorum invocat fidem
atque auxilium, ne sua vulnera per fidem imposita paterentur impunita,
conversoque equo se a ceteris incautius permittit in praefectum. <span class="calibre1">4</span> Faciunt hoc idem omnes eius equites paucosque nostros
convertunt atque insequuntur. <span class="calibre1">5</span> Commius incensum
calcaribus equum coniungit equo Quadrati lanceaque infesta magnis
viribus medium femur traicit Voluseni. <span class="calibre1">6</span> Praefecto
vulnerato non dubitant nostri resistere et conversis equis hostem
pellere. <span class="calibre1">7</span> Quod ubi accidit, complures hostium magno
nostrorum impetu perculsi vulnerantur ac partim in fuga proteruntur,
partim intercipiuntur; quod ubi malum dux equi velocitate evitavit, +ac
si+ proelio secundo graviter ab eo vulneratus praefectus, ut vitae
periculum aditurus videretur, refertur in castra. <span class="calibre1">8</span>
Commius autem sive expiato suo dolore sive magna parte amissa suorum
legatos ad Antonium mittit seque et ibi futurum, ubi praescripserit, et
ea facturum, quae imperarit, obsidibus firmat; <span class="calibre1">9</span>
unum illud orat, ut timori suo concedatur, ne in conspectum veniat
cuiusquam Romani. Cuius postulationem Antonius cum iudicaret ab iusto
nasci timore, veniam petenti dedit, obsides accepit. <span class="calibre1">10</span> Scio Caesarem singulorum annorum singulos commentarios
confecisse; quod ego non existimavi mihi esse faciendum, propterea quod
insequens annus, L. Paulo C. Marcello consulibus, nullas habet magnopere
Galliae res gestas. <span class="calibre1">11</span> Ne quis tamen ignoraret,
quibus in locis Caesar exercitusque eo tempore fuissent, pauca esse
scribenda coniungendaque huic commentario statui. </p>

<p class="chapter"> [<a id="8.49">49</a>] <span class="calibre1">1</span> Caesar in Belgio cum
hiemaret, unum illud propositum habebat, continere in amicitia
civitates, nulli spem aut causam dare armorum. <span class="calibre1">2</span>
Nihil enim minus volebat quam sub decessu suo necessitatem sibi aliquam
imponi belli gerendi, ne, cum exercitum deducturus esset, bellum aliquod
relinqueretur quod omnis Gallia libenter sine praesenti periculo
susciperet. <span class="calibre1">3</span> Itaque honorifice civitates
appellando, principes maximis praemiis adficiendo, nulla onera
iniungendo defessam tot adversis proeliis Galliam condicione parendi
meliore facile in pace continuit. </p>

<p class="chapter"> [<a id="8.50">50</a>] <span class="calibre1">1</span> Ipse hibernis peractis
contra consuetudinem in Italiam quam maximis itineribus est profectus,
ut municipia et colonias appellaret, quibus M. Antoni quaestoris sui,
commendaverat sacerdoti petitionem. <span class="calibre1">2</span> Contendebat
enim gratia cum libenter pro homine sibi coniunctissimo, quem paulo ante
praemiserat ad petitionem, tum acriter contra factionem et potentiam
paucorum, qui M. Antoni repulsa Caesaris decedentis gratiam convellere
cupiebant. <span class="calibre1">3</span> Hunc etsi augurem prius factum quam
Italiam attingeret in itinere audierat, tamen non minus iustam sibi
causam municipia et colonias adeundi existimavit, ut eis gratias ageret,
quod frequentiam atque officium suum Antonio praestitissent, <span class="calibre1">4</span> simulque se et honorem suum sequentis anni commendaret,
propterea quod insolenter adversarii sui gloriarentur L. Lentulum et C.
Marcellum consules creatos qui omnem honorem et dignitatem Caesaris
spoliarent, ereptum Ser. Galbae consulatum, cum is multo plus gratia
suffragiisque valuisset, quod sibi coniunctus et familiaritate et
consuetudine legationis esset. </p>

<p class="chapter"> [<a id="8.51">51</a>] <span class="calibre1">1</span> Exceptus est Caesaris
adventus ab omnibus municipiis et coloniis incredibili honore atque
amore. <span class="calibre1">2</span> Tum primum enim veniebat ab illo universae
Galliae bello. Nihil relinquebatur quod ad ornatum portarum, itinerum,
locorum omnium qua Caesar iturus erat excogitari poterat. <span class="calibre1">3</span> Cum liberis omnis multitudo obviam procedebat, hostiae
omnibus locis immolabantur, tricliniis stratis fora templaque
occupabantur, ut vel exspectatissimi triumphi laetitia praecipi posset.
Tanta erat magnificentia apud opulentiores, cupiditas apud humiliores.
</p>

<p class="chapter"> [<a id="8.52">52</a>] <span class="calibre1">1</span> Cum omnes regiones
Galliae togatae Caesar percucurrisset, summa celeritate ad exercitum
Nemetocennam rediit legionibusque ex omnibus hibernis ad fines
Treverorum evocatis eo profectus est ibique exercitum lustravit. <span class="calibre1">2</span> T. Labienum Galliae togatae praefecit, quo maiore
commendatione conciliaretur ad consulatus petitionem. Ipse tantum
itinerum faciebat, quantum satis esse ad mutationem locorum propter
salubritatem existimabat. <span class="calibre1">3</span> Ibi quamquam crebro
audiebat Labienum ab inimicis suis sollicitari certiorque fiebat id agi
paucorum consiliis, ut interposita senatus auctoritate aliqua parte
exercitus spoliaretur, tamen neque de Labieno credidit quicquam neque
contra senatus auctoritatem ut aliquid faceret potuit adduci. Iudicabat
enim liberis sententiis patrum conscriptorum causam suam facile
obtineri. <span class="calibre1">4</span> Nam C. Curio, tribunus plebis, cum
Caesaris causam dignitatemque defendendam suscepisset, saepe erat
senatui pollicitus, si quem timor armorum Caesaris laederet, et quoniam
Pompei dominatio atque arma non minimum terrorem foro inferrent,
discederet uterque ab armis exercitusque dimitteret: fore eo facto
liberam et sui iuris civitatem. <span class="calibre1">5</span> Neque hoc tantum
pollicitus est, sed etiam per se discessionem facere coepit; quod ne
fieret consules amicique Pompei iusserunt atque ita rem morando
discusserunt. </p>

<p class="chapter"> [<a id="8.53">53</a>] <span class="calibre1">1</span> Magnum hoc testimonium
senatus erat universi conveniensque superiori facto. Nam Marcellus
proximo anno, cum impugnaret Caesaris dignitatem, contra legem Pompei et
Crassi rettulerat ante tempus ad senatum de Caesaris provinciis,
sententiisque dictis discessionem faciente Marcello, qui sibi omnem
dignitatem ex Caesaris invidia quaerebat, senatus frequens in alia omnia
transiit. <span class="calibre1">2</span> Quibus non frangebantur animi inimicorum
Caesaris, sed admonebantur quo maiores pararent necessitates, quibus
cogi posset senatus id probare, quod ipsi constituissent. </p>

<p class="chapter"> [<a id="8.54">54</a>] <span class="calibre1">1</span> Fit deinde senatus
consultum, ut ad bellum Parthicum legio una a Cn. Pompeio, altera a C.
Caesare mitteretur; neque obscure duae legiones uni detrahuntur. <span class="calibre1">2</span> Nam Cn. Pompeius legionem primam, quam ad Caesarem
miserat, confectam ex delectu provinciae Caesaris, eam tamquam ex suo
numero dedit. <span class="calibre1">3</span> Caesar tamen, cum de voluntate
minime dubium esset adversariorum suorum, Pompeio legionem remisit et
suo nomine quintam decimam, quam in Gallia citeriore habuerat, ex
senatus consulto iubet tradi. In eius locum tertiam decimam legionem in
Italiam mittit quae praesidia tueretur, ex quibus praesidiis quinta
decima deducebatur. <span class="calibre1">4</span> Ipse exercitui distribuit
hiberna: C. Trebonium cum legionibus quattuor in Belgio collocat, C.
Fabium cum totidem in Aeduos deducit. <span class="calibre1">5</span> Sic enim
existimabat tutissimam fore Galliam, si Belgae, quorum maxima virtus,
Aedui, quorum auctoritas summa esset, exercitibus continerentur. Ipse in
Italiam profectus est. </p>

<p class="chapter"> [<a id="8.55">55</a>] <span class="calibre1">1</span> Quo cum venisset,
cognoscit per C. Marcellum consulem legiones duas ab se remissas, quae
ex senatus consulto deberent ad Parthicum bellum duci, Cn. Pompeio
traditas atque in Italia retentas esse. <span class="calibre1">2</span> Hoc facto
quamquam nulli erat dubium, quidnam contra Caesarem pararetur, tamen
Caesar omnia patienda esse statuit, quoad sibi spes aliqua relinqueretur
iure potius disceptandi quam belli gerendi. Contendit . . . </p>

 





</body></html>
