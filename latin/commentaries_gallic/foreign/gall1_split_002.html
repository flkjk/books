<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Unknown</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="chapter" id="calibre_toc_4">LIBER TERTIVS</p>

<p class="chapter"> 
<a href="#3.1">1</a> 	
<a href="gall1_split_000.html#2">2</a> 	
<a href="#3.3">3</a> 	
<a href="#3.4">4</a> 	
<a href="#3.5">5</a> 	
<a href="#3.6">6</a> 	
<a href="#3.7">7</a> 	
<a href="#3.8">8</a> 	
<a href="#3.9">9</a> 	
<a href="#3.10">10</a> 	
<a href="gall1_split_000.html#11">11</a> 
	<a href="#3.12">12</a> 	<a href="#3.13">13</a>
	<a href="#3.14">14</a> 	<a href="#3.15">15</a> 	<a href="#3.16">16</a> 	<a href="#3.17">17</a> 	<a href="#3.18">18</a>
	<a href="#3.19">19</a> 	<a href="#3.20">20</a> 	<a href="#3.21">21</a> 	<a href="#3.22">22</a> 	<a href="#3.23">23</a>
	<a href="#3.24">24</a> 	<a href="#3.25">25</a> 	<a href="#3.26">26</a> 	<a href="#3.27">27</a> 	<a href="#3.28">28</a>
	<a href="#3.29">29</a> </p>

<p class="chapter"> [<a id="3.1">1]</a> <span class="calibre1">1</span> Cum in Italiam
proficisceretur Caesar, Ser. Galbam cum legione XII et parte equitatus
in Nantuates, Veragros Sedunosque misit, qui a finibus Allobrogum et
lacu Lemanno et flumine Rhodano ad summas Alpes pertinent. <span class="calibre1">2</span> Causa mittendi fuit quod iter per Alpes, quo magno cum
periculo magnisque cum portoriis mercatores ire consuerant, patefieri
volebat. <span class="calibre1">3</span> Huic permisit, si opus esse arbitraretur,
uti in his locis legionem hiemandi causa conlocaret. <span class="calibre1">4</span> Galba secundis aliquot proeliis factis castellisque
compluribus eorum expugnatis, missis ad eum undique legatis obsidibusque
datis et pace facta, constituit cohortes duas in Nantuatibus conlocare
et ipse cum reliquis eius legionis cohortibus in vico Veragrorum, qui
appellatur Octodurus hiemare; <span class="calibre1">5</span> qui vicus positus in
valle non magna adiecta planitie altissimis montibus undique continetur.
<span class="calibre1">6</span> Cum hic in duas partes flumine divideretur,
alteram partem eius vici Gallis [ad hiemandum] concessit, alteram vacuam
ab his relictam cohortibus attribuit. Eum locum vallo fossaque munivit.
</p>

<p class="chapter"> [<a id="3.2">2]</a> <span class="calibre1">1</span> Cum dies hibernorum
complures transissent frumentumque eo comportari iussisset, subito per
exploratores certior factus est ex ea parte vici, quam Gallis
concesserat, omnes noctu discessisse montesque qui impenderent a maxima
multitudine Sedunorum et Veragrorum teneri. <span class="calibre1">2</span> Id
aliquot de causis acciderat, ut subito Galli belli renovandi legionisque
opprimendae consilium caperent: <span class="calibre1">3</span> primum, quod
legionem neque eam plenissimam detractis cohortibus duabus et
compluribus singillatim, qui commeatus petendi causa missi erant,
absentibus propter paucitatem despiciebant; <span class="calibre1">4</span> tum
etiam, quod propter iniquitatem loci, cum ipsi ex montibus in vallem
decurrerent et tela coicerent, ne primum quidem impetum suum posse
sustineri existimabant. <span class="calibre1">5</span> Accedebat quod suos ab se
liberos abstractos obsidum nomine dolebant, et Romanos non solum
itinerum causa sed etiam perpetuae possessionis culmina Alpium occupare
conari et ea loca finitimae provinciae adiungere sibi persuasum
habebant. </p>

<p class="chapter"> [<a id="3.3">3]</a> <span class="calibre1">1</span> His nuntiis acceptis
Galba, cum neque opus hibernorum munitionesque plene essent perfectae
neque de frumento reliquoque commeatu satis esset provisum quod
deditione facta obsidibusque acceptis nihil de bello timendum
existimaverat, consilio celeriter convocato sententias exquirere coepit.
<span class="calibre1">2</span> Quo in consilio, cum tantum repentini periculi
praeter opinionem accidisset ac iam omnia fere superiora loca
multitudine armatorum completa conspicerentur neque subsidio veniri
neque commeatus supportari interclusis itineribus possent, <span class="calibre1">3</span> prope iam desperata salute non nullae eius modi
sententiae dicebantur, ut impedimentis relictis eruptione facta isdem
itineribus quibus eo pervenissent ad salutem contenderent. <span class="calibre1">4</span> Maiori tamen parti placuit, hoc reservato ad extremum
casum consilio interim rei eventum experiri et castra defendere. </p>

<p class="chapter"> [<a id="3.4">4]</a> <span class="calibre1">1</span> Brevi spatio interiecto,
vix ut iis rebus quas constituissent conlocandis atque administrandis
tempus daretur, hostes ex omnibus partibus signo dato decurrere, lapides
gaesaque in vallum coicere. <span class="calibre1">2</span> Nostri primo integris
viribus fortiter propugnare neque ullum frustra telum ex loco superiore
mittere, et quaecumque pars castrorum nudata defensoribus premi
videbatur, eo occurrere et auxilium ferre, <span class="calibre1">3</span> sed hoc
superari quod diuturnitate pugnae hostes defessi proelio excedebant,
alii integris viribus succedebant; <span class="calibre1">4</span> quarum rerum a
nostris propter paucitatem fieri nihil poterat, ac non modo defesso ex
pugna excedendi, sed ne saucio quidem eius loci ubi constiterat
relinquendi ac sui recipiendi facultas dabatur. </p>

<p class="chapter"> [<a id="3.5">5]</a> <span class="calibre1">1</span> Cum iam amplius horis sex
continenter pugnaretur, ac non solum vires sed etiam tela nostros
deficerent, atque hostes acrius instarent languidioribusque nostris
vallum scindere et fossas complere coepissent, resque esset iam ad
extremum perducta casum, <span class="calibre1">2</span> P. Sextius Baculus, primi
pili centurio, quem Nervico proelio compluribus confectum vulneribus
diximus, et item C. Volusenus, tribunus militum, vir et consilii magni
et virtutis, ad Galbam accurrunt atque unam esse spem salutis docent, si
eruptione facta extremum auxilium experirentur. <span class="calibre1">3</span>
Itaque convocatis centurionibus celeriter milites certiores facit,
paulisper intermitterent proelium ac tantum modo tela missa exciperent
seque ex labore reficerent, post dato signo ex castris erumperent, atque
omnem spem salutis in virtute ponerent. </p>

<p class="chapter"> [<a id="3.6">6]</a> <span class="calibre1">1</span> Quod iussi sunt faciunt,
ac subito omnibus portis eruptione facta neque cognoscendi quid fieret
neque sui colligendi hostibus facultatem relinquunt. <span class="calibre1">2</span> Ita commutata fortuna eos qui in spem potiundorum
castrorum venerant undique circumventos intercipiunt, et ex hominum
milibus amplius XXX, quem numerum barbarorum ad castra venisse
constabat, plus tertia parte interfecta reliquos perterritos in fugam
coiciunt ac ne in locis quidem superioribus consistere patiuntur. <span class="calibre1">3</span> Sic omnibus hostium copiis fusis armisque exutis se
intra munitiones suas recipiunt. <span class="calibre1">4</span> Quo proelio
facto, quod saepius fortunam temptare Galba nolebat atque alio se in
hiberna consilio venisse meminerat, aliis occurrisse rebus videbat,
maxime frumenti [commeatusque] inopia permotus postero die omnibus eius
vici aedificiis incensis in provinciam reverti contendit, <span class="calibre1">5</span> ac nullo hoste prohibente aut iter demorante incolumem
legionem in Nantuates, inde in Allobroges perduxit ibique hiemavit. </p>

<p class="chapter"> [<a id="3.7">7]</a> <span class="calibre1">1</span> His rebus gestis cum
omnibus de causis Caesar pacatam Galliam existimaret, [superatis Belgis,
expulsis Germanis, victis in Alpibus Sedunis,] atque ita inita hieme in
Illyricum profectus esset, quod eas quoque nationes adire et regiones
cognoseere volebat, subitum bellum in Gallia coortum est. <span class="calibre1">2</span> Eius belli haec fuit causa. P. Crassus adulescens cum
legione VII. proximus mare Oceanum in Andibus hiemabat. <span class="calibre1">3</span> Is, quod in his locis inopia frumenti erat, praefectos
tribunosque militum complures in finitimas civitates frumenti causa
dimisit; <span class="calibre1">4</span> quo in numero est T. Terrasidius missus
in Esuvios, M. Trebius Gallus in Coriosolites, Q. Velanius cum T. Silio
in Venetos. </p>

<p class="chapter"> [<a id="3.8">8]</a> <span class="calibre1">1</span> Huius est civitatis longe
amplissima auctoritas omnis orae maritimae regionum earum, quod et naves
habent Veneti plurimas, quibus in Britanniam navigare consuerunt, et
scientia atque usu rerum nauticarum ceteros antecedunt et in magno
impetu maris atque aperto paucis portibus interiectis, quos tenent ipsi,
omnes fere qui eo mari uti consuerunt habent vectigales. <span class="calibre1">2</span> Ab his fit initium retinendi Silii atque Velanii, quod
per eos suos se obsides, quos Crasso dedissent, recuperaturos
existimabant. <span class="calibre1">3</span> Horum auctoritate finitimi adducti,
ut sunt Gallorum subita et repentina consilia, eadem de causa Trebium
Terrasidiumque retinent et celeriter missis legatis per suos principes
inter se coniurant nihil nisi communi consilio acturos eundemque omnes
fortunae exitum esse laturos, <span class="calibre1">4</span> reliquasque
civitates sollicitant, ut in ea libertate quam a maioribus acceperint
permanere quam Romanorum servitutem perferre malint. <span class="calibre1">5</span> Omni ora maritima celeriter ad suam sententiam perducta
communem legationem ad P. Crassum mittunt, si velit suos recuperare,
obsides sibi remittat. </p>

<p class="chapter"> [<a id="3.9">9]</a> <span class="calibre1">1</span> Quibus de rebus Caesar a
Crasso certior factus, quod ipse aberat longius, naves interim longas
aedificari in flumine Ligeri, quod influit in Oceanum, remiges ex
provincia institui, nautas gubernatoresque comparari iubet. <span class="calibre1">2</span> His rebus celeriter administratis ipse, cum primum per
anni tempus potuit, ad exercitum contendit. <span class="calibre1">3</span> Veneti
reliquaeque item civitates cognito Caesaris adventu [certiores facti],
simul quod quantum in se facinus admisissent intellegebant, [legatos,
quod nomen ad omnes nationes sanctum inviolatumque semper fuisset,
retentos ab se et in vincula coniectos,] pro magnitudine periculi bellum
parare et maxime ea quae ad usum navium pertinent providere instituunt,
hoc maiore spe quod multum natura loci confidebant. <span class="calibre1">4</span> Pedestria esse itinera concisa aestuariis, navigationem
impeditam propter inscientiam locorum paucitatemque portuum sciebant,
<span class="calibre1">5</span> neque nostros exercitus propter inopiam frumenti
diutius apud se morari posse confidebant; <span class="calibre1">6</span> ac iam
ut omnia contra opinionem acciderent, tamen se plurimum navibus posse,
[quam] Romanos neque ullam facultatem habere navium, neque eorum locorum
ubi bellum gesturi essent vada, portus, insulas novisse; <span class="calibre1">7</span> ac longe aliam esse navigationem in concluso mari atque
in vastissimo atque apertissimo Oceano perspiciebant. <span class="calibre1">8</span> His initis consiliis oppida muniunt, <span class="calibre1">9</span> frumenta ex agris in oppida comportant, naves in
Venetiam, ubi Caesarem primum bellum gesturum <span class="calibre1">10</span>
constabat, quam plurimas possunt cogunt. Socios sibi ad id bellum
Osismos, Lexovios, Namnetes, Ambiliatos, Morinos, Diablintes, Menapios
adsciscunt; auxilia ex Britannia, quae contra eas regiones posita est,
arcessunt. </p>

<p class="chapter"> [<a id="3.10">10]</a> <span class="calibre1">1</span> Erant hae difficultates
belli gerendi quas supra ostendimus, sed tamen multa Caesarem ad id
bellum incitabant: <span class="calibre1">2</span> iniuria retentorum equitum
Romanorum, rebellio facta post deditionem, defectio datis obsidibus, tot
civitatum coniuratio, in primis ne hac parte neglecta reliquae nationes
sibi idem licere arbitrarentur. <span class="calibre1">3</span> Itaque cum
intellegeret omnes fere Gallos novis rebus studere et ad bellum
mobiliter celeriterque excitari, omnes autem homines natura libertati
studere et condicionem servitutis odisse, prius quam plures civitates
conspirarent, partiendum sibi ac latius distribuendum exercitum putavit.
</p>

<p class="chapter"> [<a id="3.11">11]</a> <span class="calibre1">1</span> Itaque T. Labienum
legatum in Treveros, qui proximi flumini Rheno sunt, cum equitatu
mittit. <span class="calibre1">2</span> Huic mandat, Remos reliquosque Belgas
adeat atque in officio contineat Germanosque, qui auxilio a Belgis
arcessiti dicebantur, si per vim navibus flumen transire conentur,
prohibeat. <span class="calibre1">3</span> P. Crassum cum cohortibus legionariis
XII et magno numero equitatus in Aquitaniam proficisci iubet, ne ex his
nationibus auxilia in Galliam mittantur ac tantae nationes coniungantur.
<span class="calibre1">4</span> Q. Titurium Sabinum legatum cum legionibus tribus
in Venellos, Coriosolites Lexoviosque mittit, qui eam manum distinendam
curet. <span class="calibre1">5</span> D. Brutum adulescentem classi Gallicisque
navibus, quas ex Pictonibus et Santonis reliquisque pacatis regionibus
convenire iusserat, praeficit et, cum primum possit, in Venetos
proficisci iubet. Ipse eo pedestribus copiis contendit. </p>

<p class="chapter"> [<a id="3.12">12]</a> <span class="calibre1">1</span> Erant eius modi fere
situs oppidorum ut posita in extremis lingulis promunturiisque neque
pedibus aditum haberent, cum ex alto se aestus incitavisset, quod [bis]
accidit semper horarum XII spatio, neque navibus, quod rursus minuente
aestu naves in vadis adflictarentur. <span class="calibre1">2</span> Ita utraque
re oppidorum oppugnatio impediebatur. <span class="calibre1">3</span> Ac si quando
magnitudine operis forte superati, extruso mari aggere ac molibus atque
his oppidi moenibus adaequatis, suis fortunis desperare coeperant, magno
numero navium adpulso, cuius rei summam facultatem habebant, omnia sua
deportabant seque in proxima oppida recipiebant: <span class="calibre1">4</span>
ibi se rursus isdem oportunitatibus loci defendebant. <span class="calibre1">5</span> Haec eo facilius magnam partem aestatis faciebant quod
nostrae naves tempestatibus detinebantur summaque erat vasto atque
aperto mari, magnis aestibus, raris ac prope nullis portibus difficultas
navigandi. </p>

<p class="chapter"> [<a id="3.13">13]</a> <span class="calibre1">1</span> Namque ipsorum naves ad
hunc modum factae armataeque erant: carinae aliquanto planiores quam
nostrarum navium, quo facilius vada ac decessum aestus excipere possent;
<span class="calibre1">2</span> prorae admodum erectae atque item puppes, ad
magnitudinem fluctuum tempestatumque accommodatae; <span class="calibre1">3</span>
naves totae factae ex robore ad quamvis vim et contumeliam perferendam;
<span class="calibre1">4</span> transtra ex pedalibus in altitudinem trabibus,
confixa clavis ferreis digiti pollicis crassitudine; <span class="calibre1">5</span> ancorae pro funibus ferreis catenis revinctae; <span class="calibre1">6</span> pelles pro velis alutaeque tenuiter confectae, [hae]
sive propter inopiam lini atque eius usus inscientiam, sive eo, quod est
magis veri simile, quod tantas tempestates Oceani tantosque impetus
ventorum sustineri ac tanta onera navium regi velis non satis commode
posse arbitrabantur. <span class="calibre1">7</span> Cum his navibus nostrae
classi eius modi congressus erat ut una celeritate et pulsu remorum
praestaret, reliqua pro loci natura, pro vi tempestatum illis essent
aptiora et accommodatiora. <span class="calibre1">8</span> Neque enim iis nostrae
rostro nocere poterant (tanta in iis erat firmitudo), neque propter
altitudinem facile telum adigebatur, et eadem de causa minus commode
copulis continebantur. <span class="calibre1">9</span> Accedebat ut, cum [saevire
ventus coepisset et] se vento dedissent, et tempestatem ferrent facilius
et in vadis consisterent tutius et ab aestu relictae nihil saxa et
cautes timerent; quarum rerum omnium nostris navibus casus erat
extimescendus. </p>

<p class="chapter"> [<a id="3.14">14]</a> <span class="calibre1">1</span> Compluribus expugnatis
oppidis Caesar, ubi intellexit frustra tantum laborem sumi neque hostium
fugam captis oppidis reprimi neque iis noceri posse, statuit expectandam
classem. <span class="calibre1">2</span> Quae ubi convenit ac primum ab hostibus
visa est, circiter CCXX naves eorum paratissimae atque omni genere
armorum ornatissimae profectae ex portu nostris adversae constiterunt;
<span class="calibre1">3</span> neque satis Bruto, qui classi praeerat, vel
tribunis militum centurionibusque, quibus singulae naves erant
attributae, constabat quid agerent aut quam rationem pugnae insisterent.
<span class="calibre1">4</span> Rostro enim noceri non posse cognoverant; turribus
autem excitatis tamen has altitudo puppium ex barbaris navibus
superabat, ut neque ex inferiore loco satis commode tela adigi possent
et missa a Gallis gravius acciderent. <span class="calibre1">5</span> Una erat
magno usui res praeparata a nostris, falces praeacutae insertae
adfixaeque longuriis, non absimili forma muralium falcium. <span class="calibre1">6</span> His cum funes qui antemnas ad malos destinabant
comprehensi adductique erant, navigio remis incitato praerumpebantur.
<span class="calibre1">7</span> Quibus abscisis antemnae necessario concidebant,
ut, cum omnis Gallicis navibus spes in velis armamentisque consisteret,
his ereptis omnis usus navium uno tempore eriperetur. <span class="calibre1">8</span> Reliquum erat certamen positum in virtute, qua nostri
milites facile superabant, atque eo magis quod in conspectu Caesaris
atque omnis exercitus res gerebatur, ut nullum paulo fortius factum
latere posset; <span class="calibre1">9</span> omnes enim colles ac loca
superiora, unde erat propinquus despectus in mare, ab exercitu
tenebantur. </p>

<p class="chapter"> [<a id="3.15">15]</a> <span class="calibre1">1</span> Deiectis, ut diximus,
antemnis, cum singulas binae ac ternae naves circumsteterant, milites
summa vi transcendere in hostium naves contendebant. <span class="calibre1">2</span> Quod postquam barbari fieri animadverterunt, expugnatis
compluribus navibus, cum ei rei nullum reperiretur auxilium, fuga
salutem petere contenderunt. <span class="calibre1">3</span> Ac iam conversis in
eam partem navibus quo ventus ferebat, tanta subito malacia ac
tranquillitas exstitit ut se ex loco movere non possent. <span class="calibre1">4</span> Quae quidem res ad negotium conficiendum maximae fuit
opportunitati: <span class="calibre1">5</span> nam singulas nostri consectati
expugnaverunt, ut perpaucae ex omni numero noctis interventu ad terram
pervenirent, cum ab hora fere IIII usque ad solis occasum pugnaretur.
</p>

<p class="chapter"> [<a id="3.16">16]</a> <span class="calibre1">1</span> Quo proelio bellum
Venetorum totiusque orae maritimae confectum est. <span class="calibre1">2</span>
Nam cum omnis iuventus, omnes etiam gravioris aetatis in quibus aliquid
consilii aut dignitatis fuit eo convenerant, tum navium quod ubique
fuerat in unum locum coegerant; <span class="calibre1">3</span> quibus amissis
reliqui neque quo se reciperent neque quem ad modum oppida defenderent
habebant. <span class="calibre1">4</span> Itaque se suaque omnia Caesari
dediderunt. In quos eo gravius Caesar vindicandum statuit quo
diligentius in reliquum tempus a barbaris ius legatorum conservaretur.
Itaque omni senatu necato reliquos sub corona vendidit. </p>

<p class="chapter"> [<a id="3.17">17]</a> <span class="calibre1">1</span> Dum haec in Venetis
geruntur, Q. Titurius Sabinus cum iis copiis quas a Caesare acceperat in
fines Venellorum pervenit. <span class="calibre1">2</span> His praeerat Viridovix
ac summam imperii tenebat earum omnium civitatum quae defecerant, ex
quibus exercitum [magnasque copias] coegerat; <span class="calibre1">3</span>
atque his paucis diebus Aulerci Eburovices Lexoviique, senatu suo
interfecto quod auctores belli esse nolebant, portas clauserunt seque
cum Viridovice coniunxerunt; <span class="calibre1">4</span> magnaque praeterea
multitudo undique ex Gallia perditorum hominum latronumque convenerat,
quos spes praedandi studiumque bellandi ab agri cultura et cotidiano
labore revocabat. <span class="calibre1">5</span> Sabinus idoneo omnibus rebus
loco castris sese tenebat, cum Viridovix contra eum duorum milium spatio
consedisset cotidieque productis copiis pugnandi potestatem faceret, ut
iam non solum hostibus in contemptionem Sabinus veniret, sed etiam
nostrorum militum vocibus non nihil carperetur; <span class="calibre1">6</span>
tantamque opinionem timoris praebuit ut iam ad vallum castrorum hostes
accedere auderent. <span class="calibre1">7</span> Id ea de causa faciebat quod
cum tanta multitudine hostium, praesertim eo absente qui summam imperii
teneret, nisi aequo loco aut oportunitate aliqua data legato dimicandum
non existimabat. </p>

<p class="chapter"> [<a id="3.18">18]</a> <span class="calibre1">1</span> Hac confirmata opinione
timoris idoneum quendam hominem et callidum deligit, Gallum, ex iis quos
auxilii causa secum habebat. <span class="calibre1">2</span> Huic magnis praemiis
pollicitationibusque persuadet uti ad hostes transeat, et quid fieri
velit edocet. <span class="calibre1">3</span> Qui ubi pro perfuga ad eos venit,
timorem Romanorum proponit, quibus angustiis ipse Caesar a Venetis
prematur docet, <span class="calibre1">4</span> neque longius abesse quin proxima
nocte Sabinus clam ex castris exercitum educat et ad Caesarem auxilii
ferendi causa proficiscatur. <span class="calibre1">5</span> Quod ubi auditum est,
conclamant omnes occasionem negotii bene gerendi amittendam non esse:
<span class="calibre1">6</span> ad castra iri oportere. Multae res ad hoc
consilium Gallos hortabantur: superiorum dierum Sabini cunctatio,
perfugae confirmatio, inopia cibariorum, cui rei parum diligenter ab iis
erat provisum, spes Venetici belli, et quod fere libenter homines id
quod volunt credunt. <span class="calibre1">7</span> His rebus adducti non prius
Viridovicem reliquosque duces ex concilio dimittunt quam ab iis sit
concessum arma uti capiant et ad castra contendant. <span class="calibre1">8</span> Qua re concessa laeti, ut explorata victoria, sarmentis
virgultisque collectis, quibus fossas Romanorum compleant, ad castra
pergunt. </p>

<p class="chapter"> [<a id="3.19">19]</a> <span class="calibre1">1</span> Locus erat castrorum
editus et paulatim ab imo acclivis circiter passus mille. Huc magno
cursu contenderunt, ut quam minimum spatii ad se colligendos armandosque
Romanis daretur, exanimatique pervenerunt. <span class="calibre1">2</span> Sabinus
suos hortatus cupientibus signum dat. Impeditis hostibus propter ea quae
ferebant onera subito duabus portis eruptionem fieri iubet. <span class="calibre1">3</span> Factum est oportunitate loci, hostium inscientia ac
defatigatione, virtute militum et superiorum pugnarum exercitatione, ut
ne unum quidem nostrorum impetum ferrent ac statim terga verterent.
<span class="calibre1">4</span> Quos impeditos integris viribus milites nostri
consecuti magnum numerum eorum occiderunt; reliquos equites consectati
paucos, qui ex fuga evaserant, reliquerunt. <span class="calibre1">5</span> Sic
uno tempore et de navali pugna Sabinus et de Sabini victoria Caesar est
certior factus, civitatesque omnes se statim Titurio dediderunt. <span class="calibre1">6</span> Nam ut ad bella suscipienda Gallorum alacer ac promptus
est animus, sic mollis ac minime resistens ad calamitates ferendas mens
eorum est. </p>

<p class="chapter"> [<a id="3.20">20]</a> <span class="calibre1">1</span> Eodem fere tempore P.
Crassus, cum in Aquitaniam pervenisset, quae [pars], ut ante dictum est,
[et regionum latitudine et multitudine hominum] tertia pars Galliae est
[aestimanda], cum intellegeret in iis locis sibi bellum gerendum ubi
paucis ante annis L. Valerius Praeconinus legatus exercitu pulso
interfectus esset atque unde L. Manlius proconsul impedimentis amissis
profugisset, non mediocrem sibi diligentiam adhibendam intellegebat.
<span class="calibre1">2</span> Itaque re frumentaria provisa, auxiliis
equitatuque comparato, multis praeterea viris fortibus Tolosa et
Carcasone et Narbone, quae sunt civitates Galliae provinciae finitimae,
ex his regionibus nominatim evocatis, in Sotiatium fines exercitum
introduxit. <span class="calibre1">3</span> Cuius adventu cognito Sotiates magnis
copiis coactis, equitatuque, quo plurimum valebant, in itinere agmen
nostrum adorti primum equestre proelium commiserunt, <span class="calibre1">4</span> deinde equitatu suo pulso atque insequentibus nostris
subito pedestres copias, quas in convalle in insidiis conlocaverant,
ostenderunt. Hi nostros disiectos adorti proelium renovarunt. </p>

<p class="chapter"> [<a id="3.21">21]</a> <span class="calibre1">1</span> Pugnatum est diu atque
acriter, cum Sotiates superioribus victoriis freti in sua virtute totius
Aquitaniae salutem positam putarent, nostri autem quid sine imperatore
et sine reliquis legionibus adulescentulo duce efficere possent perspici
cuperent; tandem confecti vulneribus hostes terga verterunt. <span class="calibre1">2</span> Quorum magno numero interfecto Crassus ex itinere
oppidum Sotiatium oppugnare coepit. Quibus fortiter resistentibus vineas
turresque egit. <span class="calibre1">3</span> Illi alias eruptione temptata,
alias cuniculis ad aggerem vineasque actis (cuius rei sunt longe
peritissimi Aquitani, propterea quod multis locis apud eos aerariae
secturaeque sunt), ubi diligentia nostrorum nihil his rebus profici
posse intellexerunt, legatos ad Crassum mittunt seque in deditionem ut
recipiat petunt. Qua re impetrata arma tradere iussi faciunt. </p>

<p class="chapter"> [<a id="3.22">22]</a> <span class="calibre1">1</span> Atque in eam rem omnium
nostrorum intentis animis alia ex parte oppidi Adiatunnus, qui summam
imperii tenebat, cum DC devotis, quos illi soldurios appellant, quorum
haec est condicio, ut omnibus in vita commodis una cum iis fruantur
quorum se amicitiae dediderint, si quid his per vim accidat, aut eundem
casum una ferant aut sibi mortem consciscant; <span class="calibre1">2</span>
neque adhuc hominum memoria repertus est quisquam qui, eo interfecto
cuius se amicitiae devovisset, mortem recusaret – <span class="calibre1">4</span> cum his Adiatunnus eruptionem facere conatus clamore ab
ea parte munitionis sublato cum ad arma milites concurrissent
vehementerque ibi pugnatum esset, repulsus in oppidum tamen uti eadem
deditionis condicione uteretur a Crasso impetravit. </p>

<p class="chapter"> [<a id="3.23">23]</a> <span class="calibre1">1</span> Armis obsidibusque
acceptis, Crassus in fines Vocatium et Tarusatium profectus est. <span class="calibre1">2</span> Tum vero barbari commoti, quod oppidum et natura loci et
manu munitum paucis diebus quibus eo ventum erat expugnatum cognoverant,
legatos quoque versum dimittere, coniurare, obsides inter se dare,
copias parare coeperunt. <span class="calibre1">3</span> Mittuntur etiam ad eas
civitates legati quae sunt citerioris Hispaniae finitimae Aquitaniae:
inde auxilia ducesque arcessuntur. <span class="calibre1">4</span> Quorum adventu
magna cum auctoritate et magna [cum] hominum multitudine bellum gerere
conantur. <span class="calibre1">5</span> Duces vero ii deliguntur qui una cum Q.
Sertorio omnes annos fuerant summamque scientiam rei militaris habere
existimabantur. <span class="calibre1">6</span> Hi consuetudine populi Romani loca
capere, castra munire, commeatibus nostros intercludere instituunt.
<span class="calibre1">7</span> Quod ubi Crassus animadvertit, suas copias propter
exiguitatem non facile diduci, hostem et vagari et vias obsidere et
castris satis praesidii relinquere, ob eam causam minus commode
frumentum commeatumque sibi supportari, in dies hostium numerum augeri,
non cunctandum existimavit quin pugna decertaret. <span class="calibre1">8</span>
Hac re ad consilium delata, ubi omnes idem sentire intellexit, posterum
diem pugnae constituit. </p>

<p class="chapter"> [<a id="3.24">24]</a> <span class="calibre1">1</span> Prima luce productis
omnibus copiis duplici acie instituta, auxiliis in mediam aciem
coniectis, quid hostes consilii caperent expectabat. <span class="calibre1">2</span> Illi, etsi propter multitudinem et veterem belli gloriam
paucitatemque nostrorum se tuto dimicaturos existimabant, tamen tutius
esse arbitrabantur obsessis viis commeatu intercluso sine vulnere
victoria potiri, <span class="calibre1">3</span> et si propter inopiam rei
frumentariae Romani se recipere coepissent, impeditos in agmine et sub
sarcinis infirmiore animo adoriri cogitabant. <span class="calibre1">4</span> Hoc
consilio probato ab ducibus, productis Romanorum copiis, sese castris
tenebant. <span class="calibre1">5</span> Hac re perspecta Crassus, cum sua
cunctatione atque opinione timoris hostes nostros milites alacriores ad
pugnandum effecissent atque omnium voces audirentur expectari diutius
non oportere quin ad castra iretur, cohortatus suos omnibus cupientibus
ad hostium castra contendit. </p>

<p class="chapter"> [<a id="3.25">25]</a> <span class="calibre1">1</span> Ibi cum alii fossas
complerent, alii multis telis coniectis defensores vallo munitionibusque
depellerent, auxiliaresque, quibus ad pugnam non multum Crassus
confidebat, lapidibus telisque subministrandis et ad aggerem caespitibus
comportandis speciem atque opinionem pugnantium praeberent, cum item ab
hostibus constanter ac non timide pugnaretur telaque ex loco superiore
missa non frustra acciderent, <span class="calibre1">2</span> equites circumitis
hostium castris Crasso renuntiaverunt non eadem esse diligentia ab
decumana porta castra munita facilemque aditum habere. </p>

<p class="chapter"> [<a id="3.26">26]</a> <span class="calibre1">1</span> Crassus equitum
praefectos cohortatus, ut magnis praemiis pollicitationibusque suos
excitarent, quid fieri vellet ostendit. <span class="calibre1">2</span> Illi, ut
erat imperatum, eductis iis cohortibus quae praesidio castris relictae
intritae ab labore erant, et longiore itinere circumductis, ne ex
hostium castris conspici possent, omnium oculis mentibusque ad pugnam
intentis celeriter ad eas quas diximus munitiones pervenerunt <span class="calibre1">3</span> atque his prorutis prius in hostium castris constiterunt
quam plane ab his videri aut quid rei gereretur cognosci posset. <span class="calibre1">4</span> Tum vero clamore ab ea parte audito nostri redintegratis
viribus, quod plerumque in spe victoriae accidere consuevit, acrius
impugnare coeperunt. <span class="calibre1">5</span> Hostes undique circumventi
desperatis omnibus rebus se per munitiones deicere et fuga salutem
petere contenderunt. <span class="calibre1">6</span> Quos equitatus apertissimis
campis consectatus ex milium L numero, quae ex Aquitania Cantabrisque
convenisse constabat, vix quarta parte relicta, multa nocte se in castra
recepit. </p>

<p class="chapter"> [<a id="3.27">27]</a> <span class="calibre1">1</span> Hac audita pugna maxima
pars Aquitaniae sese Crasso dedidit obsidesque ultro misit; quo in
numero fuerunt Tarbelli, Bigerriones, Ptianii, Vocates, Tarusates,
Elusates, Gates, Ausci, Garumni, Sibusates, Cocosates: <span class="calibre1">2</span> paucae ultimae nationes anni tempore confisae, quod
hiems suberat, id facere neglexerunt. </p>

<p class="chapter"> [<a id="3.28">28]</a> <span class="calibre1">1</span> Eodem fere tempore
Caesar, etsi prope exacta iam aestas erat, tamen, quod omni Gallia
pacata Morini Menapiique supererant, qui in armis essent neque ad eum
umquam legatos de pace misissent, arbitratus id bellum celeriter confici
posse eo exercitum duxit; qui longe alia ratione ac reliqui Galli bellum
gerere coeperunt. <span class="calibre1">2</span> Nam quod intellegebant maximas
nationes, quae proelio contendissent, pulsas superatasque esse,
continentesque silvas ac paludes habebant, eo se suaque omnia
contulerunt. <span class="calibre1">3</span> Ad quarum initium silvarum cum Caesar
pervenisset castraque munire instituisset neque hostis interim visus
esset, dispersis in opere nostris subito ex omnibus partibus silvae
evolaverunt et in nostros impetum fecerunt. <span class="calibre1">4</span> Nostri
celeriter arma ceperunt eosque in silvas repulerunt et compluribus
interfectis longius impeditioribus locis secuti paucos ex suis
deperdiderunt. </p>

<p class="chapter"> [<a id="3.29">29]</a> <span class="calibre1">1</span> Reliquis deinceps diebus
Caesar silvas caedere instituit, et ne quis inermibus imprudentibusque
militibus ab latere impetus fieri posset, omnem eam materiam quae erat
caesa conversam ad hostem conlocabat et pro vallo ad utrumque latus
extruebat. <span class="calibre1">2</span> Incredibili celeritate magno spatio
paucis diebus confecto, cum iam pecus atque extrema impedimenta a
nostris tenerentur, ipsi densiores silvas peterent, eius modi sunt
tempestates consecutae uti opus necessario intermitteretur et
continuatione imbrium diutius sub pellibus milites contineri non
possent. <span class="calibre1">3</span> Itaque vastatis omnibus eorum agris,
vicis aedificiisque incensis, Caesar exercitum reduxit et in Aulercis
Lexoviisque, reliquis item civitatibus quae proxime bellum fecerant, in
hibernis conlocavit. </p>

<div class="calibre4" id="calibre_pb_2"></div>
</body></html>
